{
  "anforande": {
    "dok_hangar_id": "5101944",
    "dok_id": "H809145",
    "dok_titel": "Protokoll 2020/21:145 Måndagen den 21 juni",
    "dok_rm": "2020/21",
    "dok_nummer": "145",
    "dok_datum": "2021-06-21 00:00:00",
    "avsnittsrubrik": "Prövning av yrkande om misstroendeförklaring mot statsminister Stefan Löfven (S)",
    "underrubrik": "",
    "kammaraktivitet": "",
    "anforande_id": "9813cf75-3328-ec11-915b-901b0eac4c78",
    "anforande_nummer": "6",
    "talare": "Ulf Kristersson (M)",
    "parti": "M",
    "anforandetext": "<p>Herr talman! Sverige är ett land med enorma möjligheter. Om vi samlar ihop oss och gör det som krävs kan vi gå en hoppfull framtid till mötes.</p><p>I stället växer nu missmodet i takt med problemen.</p><p>Vi har samlats i dag för att riksdagen anser att statsministern och hans regering har misslyckats med uppgiften att leda landet.</p><p>Moderaterna röstade nej till Stefan Löfven som statsminister redan när han tillträdde. Vi motsatte oss och har aldrig varit en del av januariöverenskommelsen.</p><p>Ett land kan inte styras på ultimatum om vem som får prata med vem. Om man utesluter en fjärdedel av landets väljare från allt inflytande, då skapas polarisering och misstro mellan människor och mellan partier.</p><p>Jag tror på motsatsen. Låt människor och partier tycka olika, men diskutera rakt och ärligt med varandra!</p><p>Den här regeringen borde aldrig ha tillträtt, för den bygger inte på en gemensam idé eller en gemensam färdriktning. Den bygger tvärtom på oförenliga löften och ömsesidiga hot. Förr eller senare skulle charaden avslöjas. Nu är den stunden här.</p><p>För två och ett halvt år sedan i den här kammaren sa jag att regeringen antingen kommer att falla för att den håller styvt på sitt avtal eller falla för att den inte håller på sitt avtal. Det är ofrånkomligt när man ställer ut två olika löften och måste bryta mot det ena, när man vägrar ta in hur den parlamentariska verkligheten faktiskt ser ut.</p><p>Nu har den verkligheten kommit i fatt januaripartierna. Ytterst är det alltid statsministerns ansvar att säkra regeringens förankring i riksdagen. Det har han nu misslyckats med.</p><p>De senaste sju åren har Sverige saknat ledarskap. När vi behövt politiska lösningar har vi drabbats av politiska låsningar. När vi behövt handlingskraft har vi fått handlingsförlamning. Men det här är ingen naturlag. Det beror på att vi har en regeringskonstellation som är oenig om det allra mesta - utom att Socialdemokraterna ska regera.</p><p> STYLEREF Kantrubrik \\* MERGEFORMAT Prövning av yrkande om misstroende-förklaring mot statsminister Stefan Löfven (S)</p><p>Resultatet är ett politiskt misslyckande av historiska mått. Sverige slår Europarekordet i dödsskjutningar, och under de senaste åren har sexualbrott och rån mot barn mer än fördubblats. Aldrig förr har så många varit långtidsarbetslösa, samtidigt som 675 000 utrikes födda i arbetsför ålder lever på bidrag och inte är självförsörjande. Utanförskapet växer. Sverige klarar inte av sina egna klimatmål. Regeringen avvecklar ren och effektiv kärnkraft samtidigt som vi har en närmast ofattbar brist på el - nu snart igen.</p><p>Stefan Löfven har inte heller lyckats samla stöd för sin regerings politik. Aldrig förr har riksdagen enats om så många initiativ som helt enkelt kör över regeringen. Det vi ser är en renässans för svensk parlamentarism - för i Sverige är det riksdagen som bestämmer och regeringen som lyder, inte tvärtom. Det betyder att en minoritetsregering måste kunna förankra sin politik i riksdagen eller acceptera nederlag. Det här är ingen nyhet. Det nya är att vi har en regering som inte klarar av det.</p><p>Under den här mandatperioden har Moderaterna gång på gång samlat den här riksdagen för politiska reformer. Vi har samarbetat med alla partier i alla parlamentets utskott. Det är så man får någonting gjort, nämligen, och det är så man tänker om man själv är trygg i sin egen färdriktning.</p><p>Det är min övertygelse att en bra regering måste bygga på vad man är för, inte vad man är emot. Jag vill byta misstro mot tillit, polarisering mot samarbete och splittring mot samling. När vi tycker lika gör vi lika. När vi tycker olika gör vi olika. Låt oss respektera landets samtliga väljare, och låt oss skilja på sak och person!</p><p>Dagens misstroendeomröstning handlar om riksdagens förtroende för statsministern, men den handlar också om att upprätthålla respekten för vårt lands parlamentariska demokrati.</p><p>Herr talman! Den moderata riksdagsgruppen har inte förtroende för Stefan Löfven som Sveriges statsminister. Vi kommer att ge vårt stöd till dagens misstroendeförklaring.</p><p>(Applåder)</p>",
    "intressent_id": "0222691314314",
    "rel_dok_id": "",
    "replik": "N",
    "systemdatum": "2021-10-08 14:30:31"
  }
}