{
  "anforande": {
    "dok_hangar_id": "5077629",
    "dok_id": "H80950",
    "dok_titel": "Protokoll 2020/21:50 Onsdagen den 9 december",
    "dok_rm": "2020/21",
    "dok_nummer": "50",
    "dok_datum": "2020-12-09 00:00:00",
    "avsnittsrubrik": "Försvar och samhällets krisberedskap",
    "underrubrik": "",
    "kammaraktivitet": "",
    "anforande_id": "94db90ca-3062-eb11-914e-901b0e9b71a0",
    "anforande_nummer": "55",
    "talare": "Mikael Oscarsson (KD)",
    "parti": "KD",
    "anforandetext": "<p>Fru talman! Det som vi diskuterar här i eftermiddag är utgiftsområde 6 Försvar och samhällets krisberedskap. Jag vill börja med att yrka bifall till reservationen under punkt 2, som vi har tillsammans med Moderaterna.</p><p>Jag vill disponera mitt tal så här: Jag kommer att säga någonting om hoten som vi står mitt uppe i. Jag kommer att säga någonting om Försvarsberedningens arbete och var vi är just nu. Sedan vill jag göra några korta nedslag i själva betänkandet.</p><p>Jag börjar med det säkerhetspolitiska läget. Det är ett allt tuffare säkerhetspolitiskt läge. Medan vi här, i ett grått Stockholm, debatterar i lugn och ro pågår det krig i Europa. I östra Ukraina pågår det krig. Alltsedan Ryssland olovligen tog Krim pågår där ett krig. Det är visserligen lågintensivt, men ungefär tio personer mister livet varje månad.</p><p>Vi i Försvarsberedningen var där för två år sedan. Jag kommer aldrig att glömma besöket vid militärsjukhuset, där vi fick träffa några soldater som hade blivit väldigt skadade. Någon hade trampat på en mina. Någon annan hade blivit träffad av en prickskytt. Detta pågår i Europa just nu.</p><p>Det andra jag vill påminna om är det som händer just nu i Belarus och de oroligheter som är där. Om man lägger ihop detta med ett allt tuffare ryskt övningsmönster i Östersjön blir det en påminnelse om att vi lever i en tuffare säkerhetspolitisk miljö.</p><p>Nu måste vi i Sverige se till att stärka vårt försvar. Det var den uppgiften vi fick av försvarsministern 2017. Vi i Försvarsberedningen skulle titta på hoten mot Sverige, på vad som behöver göras på kort och på lång sikt och på prislappen för detta och sedan presentera ett långsiktigt hållbart förslag. Det gjorde vi för ett och ett halvt år sedan.</p><p>Vi var faktiskt väldigt eniga. Vi sa exempelvis att ett militärt angrepp mot Sverige inte kan uteslutas. Vi hade en rad förslag på hur försvaret måste förstärkas. Vi måste komma ihåg - det talar vi också om här - att vi måste ha långsiktighet. Att riva ned en militär förmåga går ganska lätt och snabbt, men att bygga upp den tar tid. Vi måste ha ett tioårsperspektiv. Det var en grundsten i Försvarsberedningens förslag.</p><p> STYLEREF Kantrubrik \\* MERGEFORMAT Försvar och samhällets krisberedskap</p><p>Vi hade konkreta förslag. Vad gäller armén var förslaget att vi måste ha tre brigader med 5 000 man - i Boden, i Skövde och i Revinge i Skåne. Vi måste förstärka vår marin. Den är bra, men den behöver bli större. Den måste också finnas på västkusten. Flygvapnet som vi har är väldigt bra, men vi måste kunna sprida ut det på våra flygplan. Annars är vi ett lätt byte i en kris eller i värsta fall ett krig.</p><p>Detta är konkreta förslag som vi hade om exakt hur det skulle gå till. Problemet var att när vi skulle presentera detta under Björn von Sydows ledning visade det sig att Socialdemokraterna inte ville vara med och betala det som vi såg var kostnaden.</p><p>Jag ska göra en lång historia kort. Det har kommit oundvikliga kostnader och annat som gör att vi från Kristdemokraternas sida - det är en linje som vi har tillsammans med Moderaterna - ser att den här trappan, där det varje år ökar med 5 miljarder, behöver fortsätta 2026 och 2027. Det ger 45 miljarder extra till 2030. Det är då, fru talman, vi kan betala räkningarna. Det är då vi kan se till att det här blir verklighet.</p><p>Här har vi kritik mot regeringen. Det blir fel att göra beställningar och peka ut militära förmågor men inte lägga fram pengarna. Det regeringen säger är att vi ska ha en kontrollstation om tre år. Men varför ska vi tro att försvarsministern har pengar om tre år om han inte har pengar i dag? Detta är en grundläggande kritik vi har. Vi kommer att återkomma till den diskussionen på måndag, då vi har nästa debatt om det här. Då gäller det inriktningspropositionen om de närmaste fem åren. Detta är en viktig sak.</p><p>Det handlar också om att se att vi långsiktigt måste göra precis som våra grannländer. Om vi jämför Sverige med länder i vår närhet ser vi att Sverige är det land som satsar minst på sitt försvar sett till bnp. Det måste vi ändra på. Vi måste gå upp. Natoländer har beslutat sig för att ha en målsättning på 2 procent. Kristdemokraterna vill att vi i Sverige har målsättningen att vi senast 2030 når upp dit. Det kan göra att vi fullt ut kan bygga upp den försvarsmakt vi behöver för att skapa trygghet i Sverige och för svenska folket men också bidra till omvärlden. Trygghet skapar vi nämligen tillsammans med andra länder. Det är väldigt viktigt att se att vi måste betala för oss. Det är väldigt oansvarigt att lämna en springnota till andra. Det försvar som vi behöver måste vi också betala för.</p><p>Sedan vill jag göra några korta nedslag i själva betänkandet.</p><p>Det står här att regeringen föreslår att fyra myndigheter ska samverka inom ramen för ett nationellt cybersäkerhetscenter. Det är bra att cybersäkerhetscentret kommer på plats. Det är något som vi i Försvarsberedningen föreslog. Här är Storbritannien en förebild, med National Cyber Security Centre. Vi föreslår att det, precis som där, ska vara <em>en</em> myndighet som tar lead. Vårt förslag är att FRA får huvudansvaret.</p><p>Nu är det fyra myndigheter som delar på ansvaret, och det blir inte effektivt. Det blir inte den styrfart som behövs. Det är en kritik som vi har. Vi ser att vi måste stärka cyberförsvaret, och då är det inte bra med den här uppdelningen: att det är fyra som får dela på ledaransvaret. Det blir inte handlingskraftigt.</p><p>Sedan påpekas det på sidan 9 att den materiella förnyelsen i Försvarsmakten inte har gått enligt plan. Orsakerna varierar, men en sak är säker. Ju kortare framförhållning man har i planeringen på grund av ryckig ekonomi, desto större är riskerna att planerna inte håller. Jag kommer då tillbaka till varför vi tycker att det är viktigt att redan nu slå fast att vi behöver fortsätta med den här trappan även år 2027 och 2028.</p><p> STYLEREF Kantrubrik \\* MERGEFORMAT Försvar och samhällets krisberedskap</p><p>Sedan påpekar regeringen att man behöver göra förbättringar vad gäller skogsbrandsbekämpning. En viktig komponent är att på ett bättre sätt än i dag utnyttja de helikoptrar som ägs av staten. Det är något som inte tas upp, och det är något som Kristdemokraterna flera gånger har påpekat: Statens helikoptrar, som Försvarsmakten och Sjöfartsverket äger, borde på ett helt annat sätt samordnas under en huvudman, så att vi exempelvis vid skogsbränder kan använda de resurser vi har på ett effektivare sätt än vad vi gjort historiskt.</p><p>Avslutningsvis vill jag instämma i exakt den redogörelse som Moderaterna gjorde för vår reservation. Den handlar om att Jas Gripen är jätteviktig och att export är bra, men det är viktigt att regeringen kommer tillbaka till riksdagen för bemyndigande. Vi har haft den ordningen förut, och Kristdemokraternas och Moderaternas uppfattning är att vi ska hålla fast vid den hållningen och det sättet att agera.</p>",
    "intressent_id": "0973782197017",
    "rel_dok_id": "",
    "replik": "N",
    "systemdatum": "2021-01-29 13:52:39"
  }
}