{
  "anforande": {
    "dok_hangar_id": "5150390",
    "dok_id": "HA099",
    "dok_titel": "Protokoll 2022/23:9 Måndagen den 17 oktober",
    "dok_rm": "2022/23",
    "dok_nummer": "9",
    "dok_datum": "2022-10-17 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "2259b384-755f-ed11-917c-901b0e9b71a8",
    "anforande_nummer": "4",
    "talare": "Mats Persson (L)",
    "parti": "L",
    "anforandetext": "<p>Herr talman och ärade ledamöter av Sveriges riksdag! Sverige är ett fantastiskt land. I ett säkerhetspolitiskt mycket ansträngt läge är vårt land värt att försvara. När det nu blåser på de internationella marknaderna är en liten, öppen ekonomi som den svenska beroende av en ansvarsfull ekonomisk politik. I en tid av stora globala klimatproblem ska vi i Sverige ta vårt ansvar för en mer hållbar värld.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Svenska folket har röstat för förändring. Efter åtta år med Socialdemokraterna vid makten vill väljarna nu se en politik som tar itu med Sveriges problem.</p><p>Varje år lämnar 16 000 barn skolan utan att ha behörighet till gymnasiet. Skjutningar, bidragsberoende och separatism splittrar samhällsgemenskapen när Sverige nu går åt fel håll och blir alltmer segregerat. En havererad energipolitik gör att elpriserna sticker i taket och utsläppen ökar.</p><p>Det finns en berättigad förväntan hos svenska folket om att vi folkvalda ska ta itu med de här problemen - en förväntan om att politiken ska underlätta människors vardag, öka tryggheten och trycka tillbaka kriminaliteten, en förväntan om att våra barn ska lära sig mer i skolan och en förväntan om att vi ska ta ansvar för klimatet och inte skjuta över problemet till våra barn och barnbarn.</p><p>Herr talman! Vi liberaler är förväntansfulla. Tidöavtalet innehåller viktiga reformer för vårt land, för Sverige. Låt mig börja med skolan, vår tids viktigaste fråga.</p><p>Vi vinner alla, här inne och i Sverige, på en bra skola. Därför behövs nu en ny inriktning för den svenska skolan och den svenska skolpolitiken. Vi behöver ha fokus på kunskap och på att lärarnas befogenheter i klassrummet ska öka. Vi behöver fler speciallärare och fler mindre undervisningsgrupper som gör att den unge som behöver mer stöd i skolan också får det. Vi behöver mer läsning i skolan. Vi behöver se till att satsa på skolan hela tiden, varje dag, året om.</p><p>Vi behöver en ny friskolelag som innebär vinstbegränsning under den första tiden för den aktör som vill etablera sig, och om man brister i kvaliteten får det tydliga konsekvenser. Detta är en politik som tydligt innebär att fler barn lär sig läsa, skriva och räkna. Det är så vi bygger en bra framtid, och det vinner vi alla på.</p><p>Herr talman! Många svenskar är oroliga över sin elräkning. De senaste årens energipolitik är ett haveri - man kan inte beskriva det på något annat sätt - med nedlagd kärnkraft som driver upp elpriserna och gör att vi nu eldar med olja på högvarv runt om i Sverige. </p><p>Med Tidöavtalet sker nu en gigantisk och välbehövlig omprövning av svensk energipolitik. Nu blir det satsningar på ny kärnkraft. Nu blir det satsningar på solenergi och vindkraft, och framför allt ser vi till att ta ansvar för klimatet genom att vi vill att det hela tiden ska vara fossilfri el. Det är där vårt fokus ligger. </p><p>Herr talman! Sverige behöver ta krafttag mot den organiserade kriminaliteten. Med Tidöavtalet sker reformer för högre straff, bättre verktyg för polis och åklagare och mer resurser till rättsväsendet. Men det krävs också satsningar på förebyggande insatser för att rädda unga från att börja den brottsliga banan. Därför behövs bättre befogenheter för socialtjänsten och stärkt samarbete mellan polis och socialtjänst.</p><p>Nu görs stora insatser mot det hedersrelaterade våldet och förtrycket. Bland annat kriminaliseras oskuldskontroller och omvändelseterapi, och straffen skärps. Arbetet mot mäns våld mot kvinnor stärks. Reglerna om kontaktförbud skärps med geografiskt vistelseförbud, vilket innebär att kontaktförbudet utökas kraftigt. Straffen för vålds- och sexualbrott skärps. Det är en ny, rättvis kriminalpolitik.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Herr talman! Vi behöver satsa på välfärden, och nu sker också satsningar på vården och välfärden. Primärvården byggs ut. Rätten till fast läkarkontakt utvecklas, och en nationell plan för att stärka förlossningsvården tas fram. LSS förbättras, och målet är att förverkliga ett statligt ansvar för den personliga assistansen. </p><p>Herr talman! En ny regering kommer att föra en liberal, borgerlig ekonomisk politik. Det är en ansvarsfull ekonomisk politik som inte skjuter kostnaden på framtida generationer. Det är också en politik som ser att det är företagen, inte vi politiker, som skapar välståndet i samhället och bygger vårt samhälle. </p><p>Det ska löna sig att arbeta. Inkomstskatterna ska ned, och ett bidragstak ska införas. Det ska löna sig bättre att spara, något som är en liberal och borgerlig dygd. Skatten på sparande sänks genom ett grundavdrag där de första sparade 300 000 på ett investeringssparkonto görs skattefria.</p><p>Herr talman! Sverige ska vara ett modernt och öppet land som tar nya steg för att stärka friheten. Public service-mediernas oberoende ska bestå, och deras långsiktiga finansiering ska vidmakthållas. Public service-verksamheten ska utvecklas som en del av den demokratiska infrastrukturen. </p><p>En grundlagsutredning om hur aborträtten kan stärkas genomförs. Nu går vi från förväntan till handling. Allt detta finns i det Tidöavtal som är grunden för den regeringsbildning som nu ska ske.</p><p>Herr talman! Sverige får nu en liberal, borgerlig regering. Liberalerna kommer därför att rösta ja till Ulf Kristersson som statsminister.</p><p>(Applåder)</p>",
    "intressent_id": "023767922422",
    "rel_dok_id": "",
    "replik": "N",
    "systemdatum": "2022-11-08 15:56:46"
  }
}