{
  "anforande": {
    "dok_hangar_id": "5049126",
    "dok_id": "H70944",
    "dok_titel": "Protokoll 2019/20:44 Onsdagen den 4 december",
    "dok_rm": "2019/20",
    "dok_nummer": "44",
    "dok_datum": "2019-12-04 00:00:00",
    "avsnittsrubrik": "Skatt, tull och exekution",
    "underrubrik": "",
    "kammaraktivitet": "ärendedebatt",
    "anforande_id": "9037759c-e536-ea11-912a-901b0eac4c78",
    "anforande_nummer": "20",
    "talare": "Hampus Hagman (KD)",
    "parti": "KD",
    "anforandetext": "<p>Herr talman! De tre myndigheterna Skatteverket, Tullverket och Kronofogdemyndigheten har en fundamental betydelse för att vi ska ha en välfungerande ekonomi som präglas av ordning och reda.</p><p>Skatteverket ser framför allt till att de skatter som bestäms av oss politiker här i riksdagen, i regionerna och i kommunerna tas in, men myndigheten har också viktiga brottsbekämpande uppgifter.</p><p>Tullverket kontrollerar flödet av varor in i och ut ur Sverige, bidrar till ett säkert samhälle och säkerställer en konkurrensneutral och effektiv handel. Det senare är inte minst viktigt för Sverige, som är ett litet och handelsberoende land.</p><p> STYLEREF Kantrubrik \\* MERGEFORMAT Skatt, tull och exekution</p><p>Kronofogdemyndigheten arbetar med att upprätthålla en god betalningsvilja i samhället. Detta är viktigt för all form av företagsamhet och för att förtroendet mellan människor ska upprätthållas på en hög nivå. Dessutom är Kronofogdemyndighetens arbete med skuldsanering för överskuldsatta mycket viktigt ur ett socialt perspektiv.</p><p>Skatteverket och Tullverket har de senaste åren fått stora tillskott till sina verksamheter. När Kristdemokraterna och Moderaterna förra året fick igenom vår budgetreservation här i riksdagen innebar det att Skatteverket fick ett tillskott på 30 miljoner och Tullverket ett tillskott på 90 miljoner. Resurstillskotten gjordes bland annat för att stärka Skatteverkets arbete mot skattefusk och för att förstärka Tullverkets gränskontroller.</p><p>Nu fortsätter förstärkningen av Tullverket, och det är något som vi kristdemokrater välkomnar. I vår budget gör vi samma ekonomiska tillskott som regeringen, men samtidigt vet vi att tullen behöver mer än bara ekonomiska tillskott. Kristdemokraterna vill stärka tullens brottsbekämpande verksamhet samt gränsskyddet, och för detta krävs det också ett befogenhetstillskott.</p><p>Herr talman! I juni i år skrev en lång rad företrädare för olika branschorganisationer - 13 stycken, närmare bestämt - om den frustration som företagare i dessa branscher känner över att internationella stöldligor ser Sverige som ett smörgåsbord. Enligt de 13 organisationerna begår dessa internationella ligor hundratusentals stölder och för ut varor för flera miljarder kronor varje år.</p><p>Organisationerna skriver: \"Vi kräver nu att politikerna snarast vidtar konkreta åtgärder för att stoppa de internationella stöldligorna. Vi har tröttnat på att se stöldgods lämna landet utan att något händer.\"</p><p>Kristdemokraternas besked till dessa organisationer, och till alla andra som är trötta på att se stöldgods föras ut ur landet, är: Vi ser er. Vi vet om problemet. Precis därför fanns det med ett tillkännagivande i Kristdemokraternas och Moderaternas budget förra året om att Tullverkets befogenheter måste utökas.</p><p>Detta måste genomföras snarast. Tullen behöver i ökad utsträckning bli en gränsskyddsmyndighet som kan beivra alla typer av brott vid gränsen. Inte minst måste utförseln av varor kontrolleras betydligt hårdare.</p><p>Herr talman! Kronofogdemyndigheten har, precis som de andra myndigheterna på detta utgiftsområde, flera viktiga uppdrag. Ett av dessa är att komma till rätta med problemen kring överskuldsättning.</p><p>Det finns många skäl till att skuldproblem uppstår. Det vanligaste är väl att det sker en stor livsförändring, som separation, sjukdom, arbetslöshet eller konkurs. Ofta sker det i kombination med låga inkomster och små marginaler. Problemen som följer av detta blir stora, både för den enskilda människan och för samhället.</p><p>Vi vet att det finns starka kopplingar mellan ekonomisk utsatthet och psykisk ohälsa. Stöd och hjälp till dessa människor är förstås mycket viktigt ur det rent mänskliga perspektivet, men de samhällsekonomiska kostnaderna för den psykiska ohälsan får inte heller underskattas.</p><p> STYLEREF Kantrubrik \\* MERGEFORMAT Skatt, tull och exekution</p><p>En del av överskuldsättningsproblematiken är en följd av snabblån och sms-lån, inte minst för många ungdomar. De riskerar att hamna i en väldigt utsatt situation.</p><p>På detta område har Kristdemokraterna på olika sätt arbetat för att göra förbättringar. Exempelvis har det införts tillståndsplikt för snabblåneföretagen. Finansinspektionen har dessutom fått i uppdrag att utföra tillsyn av företagen, och Konsumentverket har fått utökade möjligheter att sanktionera mot brister i kreditprövningen. Men mer måste göras för att stärka arbetet mot överskuldsättning.</p><p>För att hjälpa överskuldsatta finns möjligheten till skuldsanering hos Kronofogdemyndigheten. När man ansöker om skuldsanering gör myndigheten en bedömning där de bland annat går igenom hur och varför skulderna uppkommit och om den enskilde gjort vad den kan för att betala dem.</p><p>Att få skuldsanering kan vara en väldigt viktig hjälp för dem som har så stora skulder att de aldrig kan betalas av. Särskilt utsatta är barn till föräldrar som inte kan betala sina räkningar på grund av skuldsättning. Under 2018 berördes 448 barn av verkställda avhysningar från bostaden. Detta är en ökning med 14 procent bara jämfört med året innan.</p><p>Under den tid Kristdemokraterna satt i regering prioriterades arbetet med att minska antalet avhysningar av barnfamiljer. Detta arbete gav positiva resultat, men nu behövs återigen särskilda insatser för att minska denna siffra.</p><p>Tyvärr är inte detta en prioriterad fråga för regeringen och dess samarbetspartier. I budgeten för nästa år tas 20 miljoner kronor bort från arbetet mot överskuldsättningar. Detta innebär att färre människor kommer att ges möjlighet till skuldsanering. Därmed kommer fler människor att leva med stora skulder och med större risk att drabbas av psykisk ohälsa. Det är mycket olyckligt.</p><p>Kristdemokraterna vill i stället att Kronofogdemyndighetens arbete mot överskuldsättning stärks. Vi vill att det förebyggande arbetet ska stärkas, att handläggningstiderna ska kortas och att barnfamiljer ska prioriteras.</p><p>Vi säger nej till den neddragning januaripartierna gör på detta viktiga arbete och tillför i stället ytterligare 10 miljoner kronor. Jämfört med januaripartierna avsätter vi alltså 30 miljoner kronor mer för detta.</p><p>Avslutningsvis, herr talman, har Kristdemokraterna lagt fram ett eget budgetförslag. Det föll i förra veckan, och riksdagen har beslutat om budgetramarna för nästa år i enlighet med regeringens förslag.</p><p>Våra budgetar är helheter, och vi står bakom det regelverk som vi har för budgetarbetet här i riksdagen. I enlighet med det har jag avstått från att delta i beslutet på det här utgiftsområdet i utskottet. Därför har jag inte heller något yrkande i dag.</p>",
    "intressent_id": "0435740736429",
    "rel_dok_id": "H701SkU1",
    "replik": "N",
    "systemdatum": "2020-01-14 16:51:11"
  }
}