{
  "anforande": {
    "dok_hangar_id": "5077118",
    "dok_id": "H80948",
    "dok_titel": "Protokoll 2020/21:48 Måndagen den 7 december",
    "dok_rm": "2020/21",
    "dok_nummer": "48",
    "dok_datum": "2020-12-07 00:00:00",
    "avsnittsrubrik": "Uppföljning av vaccinationer mot covid-19",
    "underrubrik": "",
    "kammaraktivitet": "ärendedebatt",
    "anforande_id": "82446627-3062-eb11-914e-901b0e9b71a0",
    "anforande_nummer": "35",
    "talare": "Anders W Jonsson (C)",
    "parti": "C",
    "anforandetext": "<p>Fru talman! Det är sannerligen en besvärlig tid vi lever i, inte bara i Sverige utan i hela världen. Flera tidigare talare har pekat på någonting som kan vara ljuset i tunneln, att vi nu ser att ett av de stora vaccinerna kan börja rullas ut. Med all sannolikhet kommer de att komma också till Sverige.</p><p>Fru talman! Jag måste erkänna att jag ändå känner en stor oro. Vacciner är en nämligen sak. Vaccination är någonting helt annat. De flesta har den förra pandemin i färskt minne. Då skulle vi också massvaccinera stora delar av svenska folket. Ibland glömmer vi vilka mycket stora problem vi hade i Sverige i samband med den massvaccinationen, framför allt med logistik men också med vem som skulle vaccinera och var det skulle vaccineras. Det fanns till och med situationer där det utbröt bråk i vaccinationsköerna, eftersom man ville komma fram tillräckligt snabbt.</p><p> STYLEREF Kantrubrik \\* MERGEFORMAT Uppföljning av vaccinationer mot covid-19</p><p>Då var det ändå betydligt enklare. Det var en pandemi som ännu inte fanns i landet, och vi kunde trycka ihop människor. Nu står vi inför något helt annat: en smittsam sjukdom som finns i landet. Och vi ska vaccinera åtta, kanske nio miljoner personer.</p><p>Vi ska dessutom minnas det som hände i våras, när vi snabbt skulle få igång testningen i Sverige. WHO hade uppmanat oss: Vad ni än gör - testa, testa, testa! Men i Sverige kom det inte igång. I alla våra grannländer fungerade det i stort sett betydligt bättre. Här berodde det, återigen, på en regering som sa: Det här är inte vårt ansvar. Det är regionernas ansvar. Och regionerna sa: Det här är inte vårt ansvar om inte ni skickar pengar till oss.</p><p>Fru talman! Det här gör mig orolig. Hur ska vi kunna hantera situationen? Det krävs väldigt mycket arbete. Det krävs framför allt ett nationellt ledarskap. Även om det rent formellt är regionerna som är ansvariga måste vi ha en regering som tar kommandot, pekar med hela handen och ser till att de ekonomiska resurserna finns och att nödvändiga lagändringar är gjorda.</p><p>Det vi debatterar i dag och ska besluta om på onsdag är det nationella vaccinationsregistret. Det är en otroligt viktig del när man börjar vaccinera. Vi minns alla vad som hände vid vaccinationen mot svininfluensan. Plötsligt kom en mycket allvarlig biverkan, narkolepsi. Det drabbade flera hundra, framför allt ungdomar. Men i och med att vaccinationerna inte var registrerade i det nationella vaccinationsregistret fanns det inte möjlighet att samköra register. Det hittades inte tillräckligt snabbt.</p><p>Det var därför den dåvarande regeringen sa att lagstiftningen måste ses över, så att vaccinationen nästa gång Sverige råkar ut för en pandemi måste ingå i det nationella vaccinationsregistret. Vi hade till och med en diskussion om det här i kammaren 2013, när vi fattade beslut om den nya nationella vaccinationsstrategin.</p><p>Men sedan hände ingenting. År 2014, 2015, 2016, 2017 och 2018 gick. Och ingenting hände. Vi fick inte på plats en lagändring, beroende på att regeringen inte levererade förslaget till kammaren. Därför står vi här i dag och debatterar någonting som borde ha varit klart redan 2014/2015. Man borde redan då ha ändrat så att det i det nationella vaccinationsregistret, som i dag omfattar det som kallas barnvaccinationer, självklart skulle ingå pandemivaccinationer och även andra vaccinationer. Nu hinner man inte göra det. Nu får vi fatta beslut om det här. Det hade varit mycket bättre om vi hade kunnat fatta det beslutet i kammaren 2015 eller 2016. Då hade vi varit bättre rustade för att hitta biverkningar väldigt snabbt.</p><p>Jag yrkar därför, för Centerpartiets räkning, bifall till utskottets förslag i betänkandet. Det är självklart att göra det.</p><p>Det är dock en komplicerad situation vi står inför. Något som gör det ännu svårare är att det är en hälsodatabas, ett hälsodataregister. Det är alltså inte något journalsystem. Det är inte här man registrerar individens vaccinationer. Det görs i något som heter Svevac, som drivs av Inera, alltså Sveriges Kommuner och Regioner. Det registret, där jag som individ kan följa vilka vaccinationer jag har fått, kommer att läggas ned nästa sommar.</p><p> STYLEREF Kantrubrik \\* MERGEFORMAT Uppföljning av vaccinationer mot covid-19</p><p>Här står vi alltså mitt i en pandemi. Det vi kan göra snabbt är att se till att i det nationella vaccinationsregistret trycka in den information vi har för att kunna hitta eventuella biverkningar. Men vi kommer att sakna ett journalregister där jag som patient, som medborgare, kan se vilka vacciner jag har tagit. Det finns en pilotstudie som regeringen nu har initierat och som har levererat. Men vi är väldigt långt ifrån en fungerande ersättning till det som kallas Svevac. Det är mycket allvarligt i den här situationen.</p><p>Jag är som många andra glad att vi i princip i enighet kan fatta det här beslutet, att vi riggar det här. Det kommer att stärka medborgarnas förtroende nu när massvaccinationen ska rulla ut. Men jag har mycket övrigt att önska när det gäller hur man har hanterat hela situationen.</p>",
    "intressent_id": "0229760896014",
    "rel_dok_id": "H801SoU4",
    "replik": "N",
    "systemdatum": "2021-01-29 13:47:57"
  }
}