{
  "anforande": {
    "dok_hangar_id": "5005913",
    "dok_id": "H6099",
    "dok_titel": "Protokoll 2018/19:9 Torsdagen den 18 oktober",
    "dok_rm": "2018/19",
    "dok_nummer": "9",
    "dok_datum": "2018-10-18 00:00:00",
    "avsnittsrubrik": "Allmänpolitisk debatt (forts. från prot. 8)",
    "underrubrik": "Utbildning och forskning",
    "kammaraktivitet": null,
    "anforande_id": "bc00486f-80e6-e811-910f-901b0eac4c70",
    "anforande_nummer": "128",
    "talare": "Ilona Szatmari Waldau (V)",
    "parti": "V",
    "anforandetext": "<p>Fru talman! Högskolans huvuduppgift är att förmedla kunskap och bildning. Högskolan är viktig för att skapa välstånd och ett öppet och demokratiskt samhälle. Vi i Vänsterpartiet anser att kunskap är en demokratisk rättighet, vilket innebär att det är en viktig målsättning att bredda rekryteringen till högskolan. </p><p>Den sociala, könsmässiga och etniska snedrekryteringen har minskat under de senaste decennierna, tack vare studiemedel, utbyggd högskola samt fler och nya utbildningar. Men det finns fortfarande stora skillnader mellan olika utbildningar och olika högskolor i hur väl rekryteringen har breddats.</p><p>Det är framför allt på de traditionella utbildningarna och äldre lärosätena som arbetet med att bredda rekryteringen varit mindre framgångsrikt. Alla högskolor måste bli bättre på att använda de redskap som finns. Det handlar till exempel om att i större utsträckning använda andra antagningsmetoder än betyg, eftersom betygsintagning konserverar de sociala skillnaderna från grund- och gymnasieskolan. </p><p>Här måste också betygsinflationen i fristående skolor nämnas. De som går på dessa skolor gynnas i antagningen trots att de kan vara sämre rustade att tillgodogöra sig högskolestudier. I en undersökning som Skolverket publicerade i våras kunde man också se att elever från kommunala gymnasieskolor presterade bättre under det första året, detta trots att de hade något lägre betygsgenomsnitt än elever från fristående gymnasieskolor.</p><p>Vänsterpartiet menar också att högskolan ska främja jämställdhet och motverka könsstereotypa utbildningsval, till exempel genom att integrera genusperspektiv i utbildningen. Kunskapen och kompetensen i hbtq-frågor behöver definitivt förbättras. Det behövs också en förbättrad fysisk tillgänglighet och stöd till studenter med funktionsvariationer. Tillgången till högre utbildning måste finnas för alla, och då behövs det anpassningar. Det är en av grunderna i Vänsterpartiets högskolepolitik.</p><p>Studiemedel som går att leva på är en nödvändig förutsättning för många att kunna studera. Rädslan för skuldsättningen är dock ett hinder för många. Bidragets andel av studiemedlet måste därför öka.</p><p>Sjukdom, föräldraskap med mera innebär ofta dålig ekonomi och sämre möjligheter att genomföra sina studier. Det är positivt att personer med långvariga eller kroniska sjukdomar nu har fått möjlighet att studera på deltid och vara sjukskrivna på deltid. Det ett steg i rätt riktning, men det behövs en bättre samordning med trygghetssystemen för alla studenter. Även studenter måste kunna vara sjuka utan att leva på lånade pengar.</p><p> STYLEREF Kantrubrik \\* MERGEFORMAT Allmänpolitisk debattUtbildning och forskning</p><p>I veckan var det ett år sedan metoo exploderade. Kvinnor inom akademin vittnade om händelser inom sin egen verksamhet i ett upprop i december förra året. De krävde att chefer och universitetsledningar skulle se till att kvinnor fortsättningsvis inte blir dubbelt bestraffade och tvingas lämna universiteten och sina karriärer, medan de manliga förövarna, utan repressalier, tillåts fortsätta trakassera kvinnliga kollegor och studenter.</p><p>Flera av de berättelser som de delade med sig av handlade om manliga professorer och handledare som tvingat till sig eller föreslagit sex som ett sätt för den kvinnliga doktoranden eller underordnade att få fördelar. En kvinna fick sin handledares besked att han inte skulle \"hjälpa henne mer\" om hon inte kunde tänka sig att ha sex med honom. Kvinnor vittnar om övergrepp och till och med våldtäkter som slätas över och då hon får lämna medan han till och med kan fortsätta stiga i graderna.</p><p>Vi kan inte få en jämställd akademi och en jämställd högskola så länge vi har det så här. Könsmaktsordningen måste förändras. Vi behöver en politik för jämställdhet och en jämställd högskola. </p>",
    "intressent_id": "0229350341619",
    "rel_dok_id": null,
    "replik": "N",
    "systemdatum": "2018-11-12 14:40:25"
  }
}