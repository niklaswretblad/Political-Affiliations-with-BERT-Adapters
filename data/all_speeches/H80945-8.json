{
  "anforande": {
    "dok_hangar_id": "5076666",
    "dok_id": "H80945",
    "dok_titel": "Protokoll 2020/21:45 Onsdagen den 2 december",
    "dok_rm": "2020/21",
    "dok_nummer": "45",
    "dok_datum": "2020-12-02 00:00:00",
    "avsnittsrubrik": "Skatt, tull och exekution",
    "underrubrik": "",
    "kammaraktivitet": "ärendedebatt",
    "anforande_id": "bb5d4e26-4157-eb11-9147-901b0eac4c70",
    "anforande_nummer": "8",
    "talare": "Niklas Wykman (M)",
    "parti": "M",
    "anforandetext": "<p>Herr talman, ärade ledamöter av kammaren och åhörare! Vi ska nu diskutera hur man ska anslå pengar till några av statens absolut viktigaste verksamheter: Skatteverket, Tullverket och Kronofogden. Det kan givetvis vara svårt att tala om något annat än pandemin, sjukdomen och den akuta krishanteringen, men i allt detta måste vi givetvis också anstränga oss och göra vårt yttersta för att bygga ett land som håller ihop och presterar över tid.</p><p>Vi är nog många som under de senaste åren har fått oss en rejäl tankeställare för hur vi ser på och bemöter de människor som ytterst arbetar i vår tjänst. Det handlar inte bara om polisen som ska upprätthålla lag och ordning eller om dem som jobbar på migrationssidan och ska upprätthålla asylsystemet och utvisa dem som inte har rätt att vara här, utan det handlar också om de personer som ska driva in skulder och se till att det ekonomiska systemet fungerar. Det handlar om dem som ska vakta och skydda vår gräns, inte bara så att människor inte kommer hit som inte har rätt att vara här, utan de ska också se till att varor inte kommer in i vårt land som inte ska vara i Sverige eller för den delen att stöldgods inte förs ut ur vårt land.</p><p>De senaste åren har inneburit en tuff prövning. Vi befinner oss också i en tuff prövning. Det beror inte bara på den ekonomiska krisen, herr talman, eller på smittspridningen genom coronaviruset, utan också på den organiserade brottsligheten. Det handlar om människor som inte har något annat för sig än att göra andra människor illa. De ansätter och fräter på vårt samhälle.</p><p>Skatt, tull och exekution</p><p>Verksamheter som Skatteverket, Tullverket och Kronofogdemyndigheten är centrala i detta. Det är inte bara polisen och andra direkt rättsvårdande myndigheter som upprätthåller lag och ordning, civilisationen och det civiliserade samhället. Det gör även en lång rad människor i statens - i vår - tjänst. De ser till att Sverige kan utvecklas och vara tryggt.</p><p>Emellanåt viftas det där med ordning och reda och stabilitet bort som någonting trött och tråkigt eller dammigt. Man ska ju vara nyskapande, modern och entreprenöriell.</p><p>Men allt det nyskapande, entreprenöriella och företagsamma kan inte, herr talman, existera i ett samhälle som inte präglas av ordning, reda och stabilitet. Det räcker med att se på hur det ser ut i Sverige i dag; med sjukdom, ekonomisk kris och organiserad brottslighet förtas både lust och möjligheter att vara framåtsyftande, entreprenöriell, nyskapande och skapa arbeten.</p><p>Det är därför glädjande, herr talman, att regeringen, om än senfärdigt, tagit till sig en del av Moderaternas förslag och inte bara i detta betänkande utan allmänt skärper befogenheter och möjligheter för Skatteverket, Tullverket och Kronofogdemyndigheten att se till att de spelregler vi gemensamt har satt upp för att vår ekonomi och vårt samhälle ska fungera också bättre kan efterlevas.</p><p>Med detta sagt vill jag ägna resten av min talartid till att tala om den brännande frågan i detta ärende, nämligen folkbokföringen. </p><p>Få har missat vilka stora problem och utmaningar Sverige har med ordning och reda i folkbokföringen. Ungefär 200 000 människor misstänks vara folkbokförda på fel adress. Varje år får Skatteverket in 80 000 anmälningar om misstänkt fel eller fusk i folkbokföringen.</p><p>Fusk i folkbokföringen leder till att brottslingar kan hålla sig undan och att organiserad brottslighet eller klaner kan bygga parallella samhällen. Det kommer med ett mycket högt socialt pris då samhället inte på rätt sätt kan möta trångboddhet eller andra sociala utmaningar. Det tär på de personer som försöker tillhandahålla bostäder och hyresrätter där det bor många på samma adress utan kontroll. Det blir svårt för socialtjänster att upprätthålla sitt uppdrag. Oordning och osäkerhet har kommit att prägla det som en gång var vårt trygga Sverige.</p><p>Alla ser detta. Alla vill göra något åt det, förutom regeringen. Vi i Moderaterna var mycket förvånade när stödet för vårt förslag att genomföra en nationell folkräkning plötsligt försvann. Parti efter parti vittnade under sommaren om att man skulle ta tag i problemen. Men, herr talman, när frågan kom på riksdagens bord röstade Socialdemokraterna, Vänsterpartiet, Miljöpartiet, Centerpartiet och Liberalerna nej till att genomföra en nationell folkräkning.</p><p>Vi i Moderaterna har inte gett upp. Sverige ska återigen bli ett land med ordning och reda, med kontroll och trygghet, så att Sverige kan vara ett bra land att leva och växa i. Därför avsätter vi en halv miljard kronor för att Skatteverket tillsammans med andra berörda myndigheter redan nästa år ska kunna påbörja en nationell folkräkning.</p><p>Herr talman! Man har räknat det svenska folket under mycket lång tid. Det är en del av den framgångsrika svenska statsförvaltningen, som tyvärr just nu är satt på paus. Därför har vi inget yrkande eftersom detta är ett budgetbetänkande och våra ramar har fallit, men vi har ett särskilt yttrande i ärendet. Vi avstår att delta i beslutet med respekt för den budgetordning som finns, men vi uppmanar regeringen och kammarens alla partier att snarast ställa sig bakom vårt förslag om en nationell folkräkning så att ordning och reda och därmed trygghet kan återupprättas i Sverige.</p>",
    "intressent_id": "0493288854424",
    "rel_dok_id": "H801SkU1",
    "replik": "N",
    "systemdatum": "2021-01-15 15:52:04"
  }
}