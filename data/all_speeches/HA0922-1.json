{
  "anforande": {
    "dok_hangar_id": "5155110",
    "dok_id": "HA0922",
    "dok_titel": "Protokoll 2022/23:22 Torsdagen den 17 november",
    "dok_rm": "2022/23",
    "dok_nummer": "22",
    "dok_datum": "2022-11-17 00:00:00",
    "avsnittsrubrik": "Ändringar i statens budget för 2022 - Försvarsmateriel till Ukraina",
    "underrubrik": "",
    "kammaraktivitet": "ärendedebatt",
    "anforande_id": "a74d3c36-ce77-ed11-917b-901b0eac4c70",
    "anforande_nummer": "1",
    "talare": "Edward Riedl (M)",
    "parti": "M",
    "anforandetext": "<p>Herr talman! Jag vill rikta ett stort tack till finansutskottets ledamöter och riksdagens samtliga partier för den snabba behandlingen av detta ärende, som gäller det vinterpaket till stöd för Ukraina som regeringen presenterade i går. En enig riksdag står bakom detta. Denna enighet visar hur starkt det svenska stödet till Ukraina är.</p><p>Paketet är det största hitintills och innehåller militärt och humanitärt stöd samt stöd för rehabilitering av kritisk infrastruktur. Det militära stödpaketet uppgår till en summa av över 3 miljarder kronor, vilket gör det större än alla de tidigare åtta paketen med militärt stöd tillsammans, och det humanitära paketet är det största som Sverige hitintills har skickat.</p><p>Det nya militära stödpaketet planeras innehålla ett kvalificerat vapensystem för luftförsvar inklusive kvalificerad ammunition, personterrängbilar, personlig utrustning inklusive vinterutrustning och kroppsskydd, riktmedel, tält samt maskeringsnät.</p><p>Ukraina har särskilt understrukit behovet av vinterutrustning, eftersom den är en förutsättning för att soldaterna ska kunna klara av krigföring under den här vintern. Vi skickar i det här stödpaketet därför exempelvis värmejackor och värmebyxor. Tälten som vi skickar innehåller värmepaket, vilket är viktigt inför den kalla årstid som nu väntar. Denna hjälp kommer, herr talman, att vara avgörande för alla de soldater som nu kämpar för sina liv och för sitt lands frihet.</p><p>Det nya humanitära och akuta biståndet omfattar både Ukraina och Moldavien och uppgår till cirka 720 miljoner kronor. Dessa medel fattar inte riksdagen beslut om i dag. De är ändå värda att nämna i sammanhanget, för detta ska ses som en helhet. Stödet ska bidra till att hjälpa Ukraina och Moldavien att ta sig igenom en vinter som av allt att döma kommer att bli oerhört kall och tuff för dessa länder. Det ska hjälpa de allra mest utsatta med tillgång till mat, vatten, sanitet, vinterutrustning, filtar och värmekällor.</p><p>Stödet ska också bidra till att börja lägga en grund för det enorma återuppbyggnadsarbete som nu väntar i Ukraina. Broar måste återställas och vägar knytas ihop, allt för att samhället återigen ska kunna fungera. Konkret innebär det akuta biståndet bland annat 250 miljoner kronor till World Food Programme och 70 miljoner kronor till Röda Korset. Det är pengar som kommer att göra enorm skillnad i människors vardag i den här utsatta situationen.</p><p>Det senaste året har gjort det mycket tydligt att vi inte längre kan ta någonting för givet, inte minst när det gäller fred och frihet i vår del av världen och i vårt närområde. Sedan Rysslands invasion av Ukraina befinner vi oss i ett helt nytt läge och måste agera därefter.</p><p>Herr talman! Vi har sett fruktansvärda bilder på massgravar efter att ryska trupper dragit sig tillbaka från ukrainska städer. Vi får se en hand som sticker upp ur smuts. Vi får se kvinnor som blivit våldtagna och utsatts för fruktansvärda övergrepp. Vi får se pappor som tar farväl av sina barn och ger sig ut till fronten för att försvara sitt land.</p><p>Den fria demokratiska världen måste fördöma dessa terrorhandlingar med all tänkbar kraft. Putin ska ställas till ansvar för de handlingar han begått.</p><p> STYLEREF Kantrubrik \\* MERGEFORMAT Ändringar i statens budget för 2022 - Försvarsmateriel till Ukraina</p><p>Under de månader som kriget har pågått har det skett en betydande förändring av innehåll på det militära stödet som Sverige nu lämnar. Det har gått från skyddsutrustning i det första beslutet i slutet av februari till nu mer avancerade vapensystem och ammunition som planeras och som vi fattar beslut om i dag.</p><p>Under det kommande svenska ordförandeskapet i EU under våren 2023 kommer fortsatt stöd till Ukraina, tillsammans med ett upprätthållet starkt tryck mot Ryssland, att vara högt prioriterade frågor för regeringen.</p><p>Försvaret av Ukrainas frihet är vår tids mest avgörande utrikespolitiska uppgift. Det kommer att göra stor skillnad i vinter för alla de ukrainare som nu kämpar för sina liv och sin frihet.</p><p>Herr talman! Jag vill återigen rikta ett stort tack till utskottets ledamöter för snabb hantering och till riksdagens alla partier för att vi nu tillsammans står bakom detta vinterpaket till Ukraina.</p><p>Med det, herr talman, yrkar jag bifall till utskottets förslag i betänkandet.</p>",
    "intressent_id": "0273506284025",
    "rel_dok_id": "HA01FiU27",
    "replik": "N",
    "systemdatum": "2022-12-09 15:32:27"
  }
}