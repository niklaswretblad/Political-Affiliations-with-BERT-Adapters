{
  "anforande": {
    "dok_hangar_id": "5110262",
    "dok_id": "H90914",
    "dok_titel": "Protokoll 2021/22:14 Tisdagen den 12 oktober",
    "dok_rm": "2021/22",
    "dok_nummer": "14",
    "dok_datum": "2021-10-12 00:00:00",
    "avsnittsrubrik": "Svar på interpellation 2021/22:3 om utförsel av stöldgods",
    "underrubrik": "",
    "kammaraktivitet": "interpellationsdebatt",
    "anforande_id": "8ca850f7-7b40-ec11-9164-0090facf175a",
    "anforande_nummer": "58",
    "talare": "Statsrådet Mikael Damberg (S)",
    "parti": "S",
    "anforandetext": "<p>Fru talman! Kjell Jansson har frågat mig vad jag anser behöver göras konkret för att förbättra gränsskyddet och Tullverkets arbete för att stävja stöldligorna samt vad jag konkret gör för att tydligt förhindra utförseln av stöldgods från Sverige.</p><p>Att slå tillbaka mot stöldligor och bekämpa all form av kriminalitet har varit högt prioriterat för regeringen, och vi har arbetat målmedvetet för att de brottsbekämpande myndigheterna ska ha resurser och effektiva verktyg att göra just detta.</p><p>Det är Polismyndigheten som har det övergripande ansvaret för brottsbekämpningen. Kapaciteten i brottsbekämpningen har förstärkts genom att Polismyndigheten har fått omfattande resursökningar de senaste åren. Regeringen planerar också för en fortsatt tillväxt av myndigheten i syfte att nå målet om 10 000 fler anställda till och med 2024.</p><p>Även Tullverket har fått ökade resurser, vilket har gjort att myndigheten har kunnat utöka sin personalstyrka. Inför nästa år föreslår regeringen en ytterligare förstärkning av anslaget med 70 miljoner kronor.</p><p>Polismyndigheten, Tullverket och Kustbevakningen har haft ett gemensamt regeringsuppdrag att förstärka bekämpningen av internationella brottsnätverk som begår tillgreppsbrott i Sverige. Det har bland annat lett till en utvecklad myndighetssamverkan och att Polismyndigheten vidtagit åtgärder för att förbättra sitt operativa arbete på området.</p><p>Den 1 augusti 2021 fick Tullverket utökade möjligheter att ingripa mot brott som ligger utanför myndighetens ordinarie verksamhet, såsom utförsel av misstänkt stöldgods.</p><p>Regeringen har också tillsatt en utredning som ska göra en samlad översyn av Tullverkets befogenheter inom kontrollverksamheten och den brottsbekämpande verksamheten.</p><p>Regeringen har därtill gett en särskild utredare i uppdrag att ta ställning till om Polismyndigheten har tillgång till tillräckligt effektiva verktyg i gränsnära områden eller om de behöver förbättras. Uppdraget ska redovisas senast den 19 november 2021.</p><p>Sverige arbetar även aktivt inom EU för att komma åt de utländska stöldnätverken. Detta görs både via Europol och inom ramen för Empact, som är en samarbetsplattform inom EU riktad mot specifika typer av brottshot.</p><p>Det bedrivs således ett aktivt arbete från både regeringens och myndigheternas sida, på hemmaplan och internationellt, för att förstärka bekämpningen av internationell, organiserad tillgreppsbrottslighet.</p>",
    "intressent_id": "014744660015",
    "rel_dok_id": "H9103",
    "replik": "N",
    "systemdatum": "2021-11-08 11:10:21"
  }
}