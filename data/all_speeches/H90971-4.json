{
  "anforande": {
    "dok_hangar_id": "5121526",
    "dok_id": "H90971",
    "dok_titel": "Protokoll 2021/22:71 Onsdagen den 23 februari",
    "dok_rm": "2021/22",
    "dok_nummer": "71",
    "dok_datum": "2022-02-23 00:00:00",
    "avsnittsrubrik": "Handläggande myndighet för ärenden om stöd vid korttidsarbete",
    "underrubrik": "",
    "kammaraktivitet": "ärendedebatt",
    "anforande_id": "8f550445-f0ca-ec11-9170-0090facf175a",
    "anforande_nummer": "4",
    "talare": "Elisabeth Björnsdotter Rahm (M)",
    "parti": "M",
    "anforandetext": "<p>Handläggande myndighet för ärenden om stöd vid korttidsarbete</p><p>Herr talman! Ingen kommer att glömma militär-OS i oktober 2019 i Wuhan, Kina. Av de 19 tävlande från Boden som kom hem insjuknade de flesta i en influensaliknande sjukdom. En av dem testade positivt för corona, men det ansågs vara ett misstag. Det var början på en pandemi som ingen av oss upplevt tidigare. Det var början på en pandemi som fick oanade konsekvenser och som fortfarande får konsekvenser för hela vårt samhälle. </p><p>Herr talman! Spåren av pandemin har varit många och sett olika ut beroende på i vilken bransch man verkar. I början av 2020 insjuknade många svårt, och alla våra iva-avdelningar på sjukhusen var överfulla med svårt sjuka människor. Många av dem avled tyvärr i den svåra coronapandemin. </p><p>Alla försökte göra allt de kunde för att minska smittspridningen, och det fanns stor respekt för åtgärderna bland de flesta i vår befolkning. Vi har aldrig sett så många bära munskydd, och vi har aldrig sett så många tvätta händerna och använda handsprit. Vi slutade hälsa på varandra genom att ta i hand och kramas. Vi har tack vare detta sett konsekvenser som få fall av influensa, vinterkräksjuka, RS-virus med mera.</p><p>Herr talman! Pandemin har varit tuff och svår för stora delar av vårt näringsliv, för infrastrukturen och för all offentlig verksamhet. Oppositionen har fått regeringen att ta fram 28 tilläggsbudgetar för att klara av att hålla Sverige någorlunda vid liv. Många verksamheter har inte klarat konsekvenserna av pandemin, många har fått tänka om och många har gått ned till en miniminivå för att klara av att driva sin verksamhet. </p><p>Många av verksamheterna inom olika branscher har använt sig av möjligheten till korttidsarbete. Den senaste lagen antogs 2013, och då var Tillväxtverket tillsynsmyndighet. I det betänkande vi nu debatterar föreslås att Skatteverket ska ta över rollen som tillsynsmyndighet. </p><p>Hösten 2020 gav regeringen Myndigheten för tillväxtpolitiska analyser och utvärderingar i uppdrag att påbörja en uppföljning av de sammanlagda effekterna på företagen av de stöd som infördes till följd av pandemin. Så har det fortsatt, med tillkännagivanden från riksdagen som har lett till nya översyner. </p><p>Vi moderater anser att många företag har drabbats onödigt hårt av pandemins effekter när systemet inte har fungerat. Vi vill att riksdagen riktar ett tillkännagivande till regeringen för att säkerställa att tidiga insatser utvärderas. Moderaterna anser även att de långa handläggningstiderna bör kortas. </p><p>Moderaterna har inga invändningar mot att Skatteverket tar över som tillsynsmyndighet för korttidsarbete. Vi vill dock understryka att regeringen har varit långsam med att reagera när det har kommit signaler om att handläggningen av korttidsarbete inte har fungerat hos Tillväxtverket. Denna senfärdighet har inneburit svåra konsekvenser för många företag, och många av dem lider fortfarande och kommer kanske inte att kunna fortsätta driva sin verksamhet. </p><p>Herr talman! Eftersom myndigheternas handläggning spelar en avgörande roll för att korttidsstöden ska få avsedd effekt får de problem som tidigare uppstått i handläggningen helt enkelt inte uppkomma igen. Moderaterna är därför måna om att Tillväxtverkets erfarenheter och åtgärder för att rätta till problemen förs vidare och tas till vara. </p><p>Vi kan förhoppningsvis börja se slutet av denna pandemi, men det kan ingen säga säkert. Det är därför av stor vikt att vi lär av de misstag vi har gjort, så att vi står bättre rustade om en ny pandemi eller andra svåra kriser uppkommer. Jag yrkar därför bifall till vår reservation.</p>",
    "intressent_id": "0671241874717",
    "rel_dok_id": "H901NU14",
    "replik": "N",
    "systemdatum": "2022-05-03 16:50:17"
  }
}