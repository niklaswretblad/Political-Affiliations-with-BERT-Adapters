{
  "anforande": {
    "dok_hangar_id": "5104666",
    "dok_id": "H9094",
    "dok_titel": "Protokoll 2021/22:4 Torsdagen den 16 september",
    "dok_rm": "2021/22",
    "dok_nummer": "4",
    "dok_datum": "2021-09-16 00:00:00",
    "avsnittsrubrik": "Svar på interpellation 2020/21:895 om ökning av telefonsamtalen till Bris",
    "underrubrik": "",
    "kammaraktivitet": "interpellationsdebatt",
    "anforande_id": "52c1f047-4549-ec11-915f-901b0eac4c70",
    "anforande_nummer": "115",
    "talare": "Statsrådet Märta Stenevi (MP)",
    "parti": "MP",
    "anforandetext": "<p>Fru talman! Tobias Andersson har frågat socialminister Lena Hallengren vilka åtgärder ministern och regeringen avser att vidta för att motarbeta den ökning av fysiskt och psykiskt våld samt sexuella övergrepp mot barn som organisationen Barnens Rätt i Samhället, Bris, rapporterat om. Interpellationen har överlämnats till mig.</p><p> STYLEREF Kantrubrik \\* MERGEFORMAT Svar på interpellationer</p><p>Att barn växer upp med våld och övergrepp är oacceptabelt. Trots en tydlig målsättning om att inget barn ska utsättas för våld är det alltför många som drabbas. Det är ett misslyckande för vårt samhälle. Att förebygga och motverka våld mot barn är därför en högt prioriterad fråga för regeringen.</p><p>Både barnkonventionen och Agenda 2030 ställer långtgående krav på att skydda barn mot alla former av våld och övergrepp. De barn som ändå utsätts har rätt till stöd och rehabilitering. Både professionella som arbetar med barn och barn själva behöver mer kunskap om våld och sexuella övergrepp, särskilt på internet.</p><p>För att ytterligare stärka skyddet för barn som upplever våld anser regeringen att det behövs ett sammanhållet, långsiktigt och strategiskt arbete som syftar till att säkerställa barnets rättigheter och åtgärda det som inte fungerar i praktiken.</p><p>Därför tillsatte regeringen den 29 april 2021 en särskild utredare som ska lämna förslag till en samlad nationell strategi för att förebygga och bekämpa våld mot barn, inklusive hedersrelaterat våld och förtryck. Strategin ska anlägga ett helhetsperspektiv och möjliggöra en sammanhållen inriktning för arbetet med att förebygga och bekämpa våld mot barn under de kommande tio åren.</p><p>Strategin ska adressera de många olika former av våld som barn och unga i olika åldrar kan utsättas för i dag, till exempel våld i ungas partnerrelationer, sexuellt våld, våld mellan barn och hedersrelaterat våld och förtryck. Utredaren ska redovisa sitt uppdrag senast den 31 maj 2022.</p><p>Ökat skydd för barn och unga mot våld är även centralt i den nationella strategin för att förebygga och bekämpa mäns våld mot kvinnor 2017-2026. Det krävs också mer kunskap om förekomst samt risk- och skyddsfaktorer för att säkerställa att det är de mest effektiva förebyggande åtgärderna som sätts in.</p><p>Regeringen fortsätter att stödja forskning om våld mot barn, bland annat Stiftelsen Allmänna Barnhusets kartläggningar av våld mot barn. Arbetet med en ny kartläggning pågår och kommer att presenteras 2023.</p><p>I närtid har det också skett omfattande förändringar av sexualbrottslagstiftningen, och Sverige har nu den strängaste lagstiftning vi någonsin haft. På regeringens initiativ har till exempel straffskalorna skärpts för bland annat grov våldtäkt mot barn, kontakt för att träffa ett barn i sexuellt syfte, så kallad gromning, och utnyttjande av barn genom köp av sexuell handling. Vidare har straffansvaret för gromningsbrottet utvidgats, bland annat så att det inträder på ett tidigare stadium. Sedan den 1 juli i år är det dessutom straffbart att utsätta ett barn för att bevittna vissa brott, exempelvis en misshandel, i nära relation.</p><p>Covid-19-pandemin har inneburit stora samhällsutmaningar och på många sätt påverkat barns och ungas liv och vardag. Barn och unga som på något sätt redan befinner sig i utsatthet riskerar att drabbas särskilt. Det är också angeläget att fortsatt uppmärksamma de barn och unga som löper förhöjd risk att utsättas för rättighetskränkningar och säkerställa att de får kontinuerligt stöd. Här fyller civilsamhällsorganisationer som Bris en viktig funktion. Regeringen har bland annat, till följd av utbrottet av covid19, avsatt sammanlagt 330 miljoner kronor under 2020 och 2021 till ideella organisationers arbete med våldsutsatta kvinnor, barn och hbtqi-personer och mot våld i nära relationer samt barn i utsatta situationer. Stödet ska bidra till att lindra den förstärkta utsatthet som kan drabba dessa grupper på grund av den ökade isoleringen som i sin tur kan leda till ökad förekomst av våld, kontroll, hedersrelaterat våld och förtryck och missbruk i hemmet.</p><p> STYLEREF Kantrubrik \\* MERGEFORMAT Svar på interpellationer</p><p>Avslutningsvis: Att barn utsätts för våld kan vi aldrig acceptera. Det kräver därför fortsatta åtgärder inom flera politikområden, och jag är stolt över att arbetet med att förebygga och motverka våld mot barn är en högt prioriterad fråga för regeringen.</p>",
    "intressent_id": "0349986646724",
    "rel_dok_id": "H9C120210916ip",
    "replik": "N",
    "systemdatum": "2021-11-19 15:31:30"
  }
}