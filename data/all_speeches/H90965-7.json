{
  "anforande": {
    "dok_hangar_id": "5119559",
    "dok_id": "H90965",
    "dok_titel": "Protokoll 2021/22:65 Fredagen den 4 februari",
    "dok_rm": "2021/22",
    "dok_nummer": "65",
    "dok_datum": "2022-02-04 00:00:00",
    "avsnittsrubrik": "Särskild debatt om de höga elpriserna i Sverige",
    "underrubrik": "",
    "kammaraktivitet": "",
    "anforande_id": "1bfad202-ccc0-ec11-9167-901b0eac4c78",
    "anforande_nummer": "7",
    "talare": "Camilla Brodin (KD)",
    "parti": "KD",
    "anforandetext": "<p>Fru talman! Orsaken till de höga elpriserna just nu är en oerhört viktig påminnelse om att vi inte kan ta elsystemet för givet.</p><p>Sverige var ett av de länder som elektrifierades först i Europa. Vi byggde ut vårt elnät och har länge haft stor nytta av de beslut som innebar att vi i stället för att ha elransonering kunde använda billig och näst intill fossilfri el, det vill säga vattenkraft och kärnkraft, och därmed bli ett välfärdsland att lita på.</p><p>Om vi tittar i backspegeln ser vi att den förda energipolitiken de senaste åren har varit rent av skadlig. Sammanlagt fyra kärnkraftsreaktorer har lagts ner under de senaste två mandatperioderna utan att någon ny reaktor tillkommit. Planerna som fanns för att bygga Ringhals 5 och 6 lade den första regeringen Löfven en våt filt över och stoppade.</p><p>I samband med att det statliga bolaget Vattenfall valde att ta Ringhals 1 och 2 ur drift framförde vi kristdemokrater tydligt vid ett flertal tillfällen att det borde göras en konsekvensanalys av vad det skulle innebära och att regeringen borde ge ett ägardirektiv om att ha dem i drift åtminstone till dess att annat finns på plats. Men inte ens detta ville Socialdemokraterna, Centerpartiet, Vänsterpartiet eller Miljöpartiet titta vidare på. Vi ser nu vilka konsekvenser det fick: barnfamiljer som samsover, elkunder som behöver avbetalningsplaner och industrier som behöver varsla eller skjuta upp investeringar.</p><p>Men avvecklades inte reaktorerna helt på marknadens villkor, fru talman? Nej. Miljöpartiets tidigare energitalesperson har berättat hur ett aktivt politiskt arbete av regeringen har bidragit till den förtida avvecklingen av just kärnkraften.</p><p>Vi har även kunnat ta del av regeringens förklaring till de orimligt höga elpriserna: att de till stor del beror på att Ryssland drar i handbromsen när det kommer till att leverera naturgas till Europa. Det är förvisso sant, men det beror ju på att Tyskland har lagt ned fossilfri kärnkraft vilket gör dem beroende av naturgasen och kolet.</p><p></p><p>Det blir ett inkonsekvent tänk när regeringen samtidigt säger att de höga elpriserna inte beror på den förtida nedläggningen av de svenska reaktorerna. I en forskningsrapport från Energiforsk som presenterades nu i veckan fick vi det svart på vitt: Om inte Ringhals 1 och 2 hade lagts ned hade elpriserna nu varit 30-45 procent lägre. Jag skulle inte vilja behöva säga \"Vad var det jag sa?\"</p><p>Resultatet av regeringens energimisslyckande är tydligt. Nedstängningarna av reaktorer och frånvaron av framsynt energipolitik har bidragit till de skenande elpriserna.</p>",
    "intressent_id": "0378597308227",
    "rel_dok_id": "",
    "replik": "N",
    "systemdatum": "2022-04-20 19:05:27"
  }
}