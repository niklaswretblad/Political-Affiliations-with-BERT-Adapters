{
  "anforande": {
    "dok_hangar_id": "5090589",
    "dok_id": "H80994",
    "dok_titel": "Protokoll 2020/21:94 Tisdagen den 16 mars",
    "dok_rm": "2020/21",
    "dok_nummer": "94",
    "dok_datum": "2021-03-16 00:00:00",
    "avsnittsrubrik": "(forts.) Svar på interpellation 2020/21:523 om milt väder som försämrar vägarnas skick",
    "underrubrik": "",
    "kammaraktivitet": "interpellationsdebatt",
    "anforande_id": "bd67a6d6-95bf-eb11-9156-901b0e9b71a8",
    "anforande_nummer": "86",
    "talare": "Thomas Morell (SD)",
    "parti": "SD",
    "anforandetext": "<p>Fru talman! Tack för svaret, statsrådet Tomas Eneroth!</p><p>Jag fick en fråga om vad Sverigedemokraterna vill göra för att förbättra klimatet. Det var egentligen inte det som var grunden för interpellationen, men jag kan svara ändå när jag nu fick en direkt fråga. Det är dessutom så att det nya språkröret i Miljöpartiet investerar i fonder med innehav i stora oljebolag. Miljöpartiet ingår ju i regeringen, så man kanske ska vara lite försiktig med att handskas med stenar när man sitter i glashus.</p><p>När det gäller frågan om vad Sverigedemokraterna vill göra har vi under lång tid sagt att vi behöver ha en kontroll värd namnet på vägarna för att få bort den olagliga trafiken i Sverige. Man har oftast dragbilar och trailer, och ekipagets bruttovikt ligger på 40 ton. Det är vad hela ekipaget väger, och det är också vad lastförmågan är på ett normalstort svenskt ekipage. Om vi får bort dem som ligger och kör på spotmarknaden i Sverige - både fordon och förare - skulle vi minska antalet fordon på vägen och få en fordonspark med högre miljönytta än den som vi i dag ser hos dem som utför transporterna.</p><p>Detta är ett betydligt effektivare sätt att bedriva transporter, och det är vårt förslag. Det här har vi sagt flera gånger, men både regeringen och Socialdemokraterna har sagt nej. Vi har också föreslagit satsningar på utbyggnad av befintlig järnväg för att kunna öka godskapaciteten. Vi vill införa något som liknar det tyska Maut, så att man har koll på vilka fordon som är i Sverige och att de betalar för sig.</p><p>Det var lite om de förslag som vi har lagt fram. Vi ser fram emot att både regeringen och stödpartierna ska stödja dem, så kan vi kanske få lite ordning på våra vägar och dessutom få in skattepengar från dem som nyttjar det svenska vägnätet. Då kan vi öka investeringarna och se till att vårt vägnät fungerar. Det är oerhört viktigt att vi har en infrastruktur som håller både på sommaren och på vintern. Så är läget inte just nu.</p><p>I inslaget från P4 Värmland berättar boende utmed vägarna och även åkeriägare om hur de upplever att situationen är för deras del. Vägarna uppe i västra Värmland är så dåliga att husfasaderna till och med spricker när fordon passerar. Det är som ett gungfly ute på vägen, och vibrationerna fortplantar sig till fastigheterna så att de spricker. Så kan vi ju inte ha det i ett modernt samhälle - att vägarna är så dåliga att omgivande fastigheter går sönder. Som åkeriägaren sa i radioinslaget går bilarna sönder. De slås bokstavligt talat sönder när transporterna utförs. Dessa transporter utförs så att det lokala näringslivet kan leva och verka, så att människor har ett arbete att gå till och så att staten får skattemedel.</p><p></p><p>När vi ändå pratar om skattemedel är det lite roligt: Ett normalstort svenskt ekipage betalar ungefär 30 000 om året i skatt för en bil och ett släp. Då kan man som åkeriägare rimligen begära att vägarna ska vara i ett sådant skick att bilarna inte går sönder och att länkarmsinfästningar, fjädringar och sådant inte slits ut i förtid utan klarar en normal belastning. Så är det inte i dag, utan vägarna är i ett erbarmligt dåligt skick. Trafikverket säger själva att de inte har koll på den snabba nedslitning som sker.</p>",
    "intressent_id": "0880018341619",
    "rel_dok_id": "H810523",
    "replik": "N",
    "systemdatum": "2021-05-28 11:20:19"
  }
}