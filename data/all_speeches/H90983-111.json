{
  "anforande": {
    "dok_hangar_id": "5124423",
    "dok_id": "H90983",
    "dok_titel": "Protokoll 2021/22:83 Torsdagen den 17 mars",
    "dok_rm": "2021/22",
    "dok_nummer": "83",
    "dok_datum": "2022-03-17 00:00:00",
    "avsnittsrubrik": "Svar på interpellation 2021/22:371 om avhopp från lärarutbildningen",
    "underrubrik": "",
    "kammaraktivitet": "interpellationsdebatt",
    "anforande_id": "5b008dd5-a6da-ec11-916f-901b0eac4c70",
    "anforande_nummer": "111",
    "talare": "Roger Haddad (L)",
    "parti": "L",
    "anforandetext": "<p></p><p>Fru talman! Det är Liberalerna som genom januariavtalet har fört upp frågan om lärarutbildningen på regeringens bord. Punkterna om det kommer direkt från vårt skolpolitiska program. Kravet på lämplighetstest är vårt krav. Kravet om att höja antagningspoängen till C-betyg på ämneslärarutbildningen är också vårt krav. Allt detta har Socialdemokraterna varit emot.</p><p>Att vi inte har kommit längre och genomfört det här på riktigt, det vill säga nere på lärosätesnivå, beror på att ni har förhalat det hela och har gjort ert yttersta för att inte genomföra dessa kvalitetsförändringar. Att övningsskolorna som vi införde nu har permanentats var också ett krav från Liberalerna.</p><p>Jag har inga problem med hälften av dessa förslag eftersom det är mitt partis politik. Det handlar om krav på bättre verksamhetsförlagd utbildning, VFU, mer lärarledd undervisning på lärarutbildningen och ökade resurser även för samhällskunskap och humaniora. Men vi skiljer oss radikalt åt när det gäller kraven för att komma in på lärarutbildningen, fru talman. Socialdemokraterna står för kvantitet, och vi står på kvalitetssidan. Det vill jag fortfarande hävda. </p><p>Det handlar inte om att ta in nollpoängare. Campus Gotland meddelade häromdagen att de inte fyller platserna på lärarutbildningen. Flera orter har detta problem. </p><p>Vad gäller ämneslärarprogrammet undrar jag om det ska göras om. Ska det kortas? Ska det reformeras på något sätt? Ska det utredas? Jag får över huvud taget inga besked om det. Det är kanske den enskilda inriktning där vi har störst kvalitetsproblem.</p><p>Det finns såklart många motiverade, duktiga och oerhört kämpande lärarstudenter, men vi kan inte acceptera att det på flera inriktningar förekommer avhopp på alltifrån 35 procent till 56 procent.</p>",
    "intressent_id": "0308306375022",
    "rel_dok_id": "H910371",
    "replik": "N",
    "systemdatum": "2022-05-23 16:45:11"
  }
}