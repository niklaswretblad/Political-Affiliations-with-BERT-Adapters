{
  "anforande": {
    "dok_hangar_id": "5115718",
    "dok_id": "H90948",
    "dok_titel": "Protokoll 2021/22:48 Fredagen den 17 december",
    "dok_rm": "2021/22",
    "dok_nummer": "48",
    "dok_datum": "2021-12-17 00:00:00",
    "avsnittsrubrik": "Svar på interpellationerna 2021/22:122 och 123 om behovet av ökade kontroller på väg och åkerinäringens förtroende för polisen",
    "underrubrik": "",
    "kammaraktivitet": "interpellationsdebatt",
    "anforande_id": "9f7538a3-9595-ec11-916c-901b0e9b71a0",
    "anforande_nummer": "74",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p></p><p>Fru talman! Jag skulle verkligen uppskatta om Thomas Morell och SD slutade svartmåla polisen för deras trafikarbete. Det finns nämligen inget som helst fog för det. Jag ser hur polisen har jobbat mot kriminaliteten i trafikfrågorna och på vägarna. Det har skett en mycket positiv utveckling de senaste åren.</p><p>År 2020 gjordes 15 000 inspektioner av nyttofordon. Det var en ökning med 34 procent sedan 2018. Samma år gjordes 6 500 kontroller av farligt gods, vilket var en ökning med 17 procent sedan 2018. År 2020 utfärdades också 272 sanktionsavgifter för olaga cabotage, som vi talar om i dag. Det var en ökning med hela 450 procent sedan 2016. Är det något polisen har gjort på det här området är det just att man har växlat upp arbetet mot den här typen av kriminalitet.</p><p>Ovanpå det har vi också höjda sanktionsavgifter. När vi tar dem som kör svart och gör de här olagliga transporterna på vägarna får de alltså dessutom en högre sanktionsavgift nu än vad de fick tidigare. Vi höjde avgiften från 40 000 till 60 000 i oktober.</p><p>Jag påstår att polisens insatser mot den här kriminaliteten har ökat kraftigt på senare år. Det tycker jag att polisen ska ha ett erkännande för i stället för den här svepande anklagelsen om att man inte gör någonting; det är faktiskt helt fel.</p><p>Det sägs att förtroendet för polisen är lågt. Det är också fel. Allmänhetens förtroende är, påstår jag, högre än någonsin, i alla fall enligt vad vi har kunnat uppmäta. Den senaste NTU:n visar att 58 procent har stort förtroende för polisen, en ökning med 16 procentenheter sedan 2017. Förtroendet för polisen är alltså väldigt stort.</p><p>Det är klart att det finns väldigt mycket att göra. Men om man påstår att polisen inte bryr sig om trafikbrotten eller att förtroendet för polisen allmänt sett är lågt är det helt enkelt fel.</p><p>Thomas Morell tar upp den enkätundersökning som åkeriföretagen har gjort. Jag har tittat på den. Det finns 10 000 åkeriföretag i Sverige. 4 500 av dem tillställdes den här enkäten. 738 svarade. Det var alltså en svarsfrekvens på 15 procent. Min fråga är: Vad kan man egentligen dra för slutsatser av den enkäten när man har så låg svarsfrekvens? Inte särskilt mycket, skulle jag vilja påstå.</p><p>Jag tycker att Thomas Morell ska ta fasta på allt det positiva som nu sker i polisen, med de ökade kontrollerna, de ökade möjligheterna att komma åt den olagliga cabotagetrafiken, det höga förtroendet och även tillväxten. Vi har satt upp målet om 10 000 fler polisanställda. Vi har ungefär 7 000 hittills. Av dem är lite drygt 1 800 poliser. Det beror på att det i början är civilanställda som tillkommer; de är redan färdigutbildade, medan det tar två och ett halvt år att utbilda en polis.</p><p>Nu har vi fler i polisutbildningen än vad vi någonsin har haft tidigare. Vi har just nu över 3 000 som går utbildningen. Vi har nya utbildningsorter. Sedan gammalt har vi Stockholm, Umeå och Växjö. Under vår tid har vi lagt till polisutbildning i Malmö och Borås. Det är den här utbyggnaden och expansionen som nu gör att vi halvår för halvår kommer att få se nya kullar av poliser som kommer ut i polisverksamheten och kan bidra på ett positivt och bra sätt. Jag ser att man kommer att kunna leva upp till det mål som har satts upp, och det tycker jag är väldigt bra.</p><p></p><p>Återigen: Polisen gör ett väldigt bra arbete på vägarna, och vi kommer att kunna förstärka det ytterligare.</p>",
    "intressent_id": "0473783431010",
    "rel_dok_id": "H910122, H910123",
    "replik": "N",
    "systemdatum": "2022-02-24 18:18:01"
  }
}