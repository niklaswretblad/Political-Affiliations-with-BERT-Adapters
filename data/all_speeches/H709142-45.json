{
  "anforande": {
    "dok_hangar_id": "5064313",
    "dok_id": "H709142",
    "dok_titel": "Protokoll 2019/20:142 Måndagen den 22 juni",
    "dok_rm": "2019/20",
    "dok_nummer": "142",
    "dok_datum": "2020-06-22 00:00:00",
    "avsnittsrubrik": "Svar på interpellation 2019/20:420 om skolor och förskolor med kopplingar till extremister",
    "underrubrik": "",
    "kammaraktivitet": "interpellationsdebatt",
    "anforande_id": "a23a37d0-a2ee-ea11-913e-901b0eac4c78",
    "anforande_nummer": "45",
    "talare": "Utbildningsministern Anna Ekström (S)",
    "parti": "S",
    "anforandetext": "<p>Fru talman! Richard Jomshof har frågat mig vad jag avser att göra åt att ett flertal individer med direkta kopplingar till så kallade våldsbejakande extremistmiljöer driver skolor och förskolor i Sverige. Han har vidare frågat mig vad jag avser att göra åt att skolorna används för att sprida ett ideologiskt budskap för att nå ut och skapa förutsättningar för att radikalisera och rekrytera men också att det arbetar våldsbejakande extremister på skolorna.</p><p>Extremism och radikalisering hör inte hemma i förskolor och skolor. Säkerhetspolisen framhåller i rapporter att personer som utgör hot mot Sveriges säkerhet och nyckelpersoner i att radikalisera unga människor har fått driva förskolor och skolor. Extremism, religiös påverkan eller brister i utbildningen kan aldrig accepteras.</p><p>All utbildning inom skolväsendet måste följa de bestämmelser som finns i skolförfattningarna. Skolan har ett demokratiskt uppdrag. Alla som verkar i skolan ska hävda de grundläggande värden som anges i skollagen och klart ta avstånd från det som strider mot dem. </p><p>Statens skolinspektion kan som tillsynsmyndighet vidta en rad olika åtgärder när skolor inte följer gällande bestämmelser. Det första steget är ett föreläggande om att vidta åtgärder för att undanröja brister i verksamheten. Redan i dag får Skolinspektionen enligt skollagen även återkalla ett godkännande av en enskild som huvudman för en fristående skola om ett föreläggande inte har följts eller missförhållandet är allvarligt.</p><p>Den 1 januari 2019 trädde nya bestämmelser i kraft i skollagen om lämplighetsprövning för ägar- och ledningskretsen för enskilda skolhuvudmän. Bestämmelserna säkerställer att den som äger eller leder en skola inte bara har tillräckliga resurser, erfarenheter och kunskaper utan även är laglydig, benägen att fullgöra sina skyldigheter mot det allmänna och i övrigt lämplig för uppgiften. I Skolinspektionens prövning ingår att inhämta underlag från bland annat Polismyndigheten. Skolinspektionen kan i varje enskilt fall ta ställning till om ytterligare underlag bör hämtas in från andra myndigheter som till exempel Bolagsverket, Kronofogdemyndigheten eller Skatteverket.</p><p>Jag kan konstatera att de skärpta bestämmelserna för ägar- och ledningsprövning redan har använts som verktyg för att stoppa olämpliga huvudmän att driva så viktiga skattefinansierade välfärdsverksamheter som förskole- och skolverksamhet.</p><p>Betänkandet <em>Nya regler för skolor med konfessionell inriktning</em> (SOU 2019:64) innehåller förslag om att ägar- och ledningsprövningen av enskilda skolhuvudmän ska kompletteras med prövning mot särskilda demokrativillkor. Utredningen har remitterats, och förslagen bereds nu inom Regeringskansliet.</p><p> STYLEREF Kantrubrik \\* MERGEFORMAT Svar på interpellationer</p><p>Regeringen har dessutom fattat beslut om att tillsätta en utredning om bland annat hur Skolinspektionen snabbare än i dag ska kunna återkalla ett tillstånd för en enskild huvudman för en fristående skola, alternativt besluta om statliga åtgärder för rättelser avseende en kommunal skola, i det fall skolan återkommande uppvisar brister i verksamheten som är allvarliga.</p><p>Regeringen är inte främmande för att vidta ytterligare åtgärder som behövs för att säkerställa att alla elever får en trygg och bra utbildning i våra skolor.</p>",
    "intressent_id": "0137849446315",
    "rel_dok_id": "H710420",
    "replik": "N",
    "systemdatum": "2020-09-04 13:36:34"
  }
}