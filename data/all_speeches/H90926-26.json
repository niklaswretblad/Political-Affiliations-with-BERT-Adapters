{
  "anforande": {
    "dok_hangar_id": "5111994",
    "dok_id": "H90926",
    "dok_titel": "Protokoll 2021/22:26 Tisdagen den 9 november",
    "dok_rm": "2021/22",
    "dok_nummer": "26",
    "dok_datum": "2021-11-09 00:00:00",
    "avsnittsrubrik": "Svar på interpellation 2021/22:47 om ökat rovdjurstryck i Gävleborg",
    "underrubrik": "",
    "kammaraktivitet": "interpellationsdebatt",
    "anforande_id": "4f89e34d-cd59-ec11-915f-901b0eac4c70",
    "anforande_nummer": "26",
    "talare": "Lars Beckman (M)",
    "parti": "M",
    "anforandetext": "<p>Fru talman! Tack och lov får en regering styra sina myndigheter - det vore ju förskräckligt annars - genom något som kallas för regleringsbrev. Jag misstänker att näringsministern har utfärdat något sådant.</p><p>Hur är då verkligheten i Gävleborg? Hur är verkligheten för en småföretagare i Kilafors? Hur är verkligheten för en småföretagare som får varg som går på gården natt efter natt i det Sverige som bland annat den här ministern är med och styr?</p><p>Då ansöker man naturligtvis om skyddsjakt, för man får naturligtvis panik och blir förtvivlad när man har den här vargen som går på gården om och om igen. Vad skriver då Länsstyrelsen Gävleborg? \"Länsstyrelsen konstaterar att förutsättningarna för skyddsjakt inte har ändrats. Att det har tillkommit ytterligare en film på en varg som passerar gårdsplan under natten kan i dagsläget inte räknas som en problemvarg enligt yttrande från viltskadecenter. Länsstyrelsen är medveten om att tamdjurshållning inte påtagligt ska försvåras av rovdjursförekomst och att socioekonomisk hänsyn ska vidtas.\" Det är precis som vi har beslutat här i Sveriges riksdag.</p><p>Vidare skriver man: \"Dock är propositionen inte det enda som länsstyrelsen ska förhålla sig till utan det finns kriterier som måste vara uppfyllda för att en skyddsjakt ska kunna beviljas.\"</p><p>Och nu börjar vi närma oss pudelns kärna: \"Länsstyrelsen konstaterar att de rapporter som har inkommit inte uppfyller de kriterier som föreslagits av Viltskadecenter. Baserat på den vägledning som länsstyrelsen har att utgå ifrån går det därför inte att säkerställa att de vargar som rör sig vid sökandes gård har ett oönskat beteende.\"</p><p>Därmed avslås ansökan om skyddsjakt.</p><p>Fru talman! Jag är demokratiskt vald av svenska folket. Jag är riksdagsledamot och har 348 kollegor. Vi har antagit en proposition som tydligt slår fast att socioekonomisk hänsyn ska tas och att tamdjurshållning i Sverige inte påtagligt ska försvåras. Detta har vi i riksdagen bestämt. Vi folk- och förtroendevalda har sagt vilken rovdjurspolitik vi vill ha. I samma beslut sa vi också att det skulle vara 170-270 vargar.</p><p>Precis som jag läste upp har dock något hänt på vägen. Länsstyrelsen säger att man tolkar en föreskrift på detta sätt, vilket får till konsekvens att det kan bo en småföretagare i Kilafors som har en varg på sin gård om och om igen utan att myndigheterna anser det vara ett problem.</p><p>Fru talman! Låt oss göra ett tankeexperiment. Tänk om samma varg befann sig på journalisttäta Södermalm i Stockholm. Tror någon att denna varg inte skulle skjutas? Det hade i så fall skett med all rätt, och den varg som fanns i Nacka sköts ju illa kvickt. Varför ska en småföretagare i Kilafors inte få uppleva samma trygghet? Eller varför ska fårbonden i Vallsta jobba gratis åt staten med att rensa och hålla rent stängsel? Det är ju detta vi begär av småföretagarna.</p><p></p><p>Staten säger att det ska finnas varg, men då måste staten också ta fullt konsekvensansvar för det, precis som Sten Bergheden sa. Det är inte rimligt att Sveriges småföretagare arbetar gratis åt staten. Det är inte rimligt att en småföretagare i Kilafors ska ligga sömnlös eller väckas av larmet från kameran och rusa ut för att försöka rädda sina djur. Men så blir det när våra myndigheter inte följer det riksdagsbeslut som vi har tagit.</p>",
    "intressent_id": "0588282566419",
    "rel_dok_id": "H90347",
    "replik": "N",
    "systemdatum": "2021-12-10 16:25:17"
  }
}