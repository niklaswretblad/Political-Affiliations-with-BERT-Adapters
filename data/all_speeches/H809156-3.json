{
  "anforande": {
    "dok_hangar_id": "5103946",
    "dok_id": "H809156",
    "dok_titel": "Protokoll 2020/21:156 Onsdagen den 8 september",
    "dok_rm": "2020/21",
    "dok_nummer": "156",
    "dok_datum": "2021-09-08 00:00:00",
    "avsnittsrubrik": "Särskild debatt om klimatläget efter IPCC:s nya rapport",
    "underrubrik": "",
    "kammaraktivitet": "",
    "anforande_id": "2ca77c8f-3728-ec11-915b-901b0eac4c78",
    "anforande_nummer": "3",
    "talare": "Jessica Rosencrantz (M)",
    "parti": "M",
    "anforandetext": "<p>Fru talman! FN:s klimatpanel visar att människan ligger bakom klimatförändringarna och att vi ser konsekvenser i form av skyfall, torka och bränder som förändrar livsvillkoren för människor världen över. Vi såg det i somras i Tyskland, och vi såg det här hemma i Gävle. </p><p>Jag är övertygad om att vi kan lösa detta om vi börjar göra rätt saker. Men tyvärr har regeringen misslyckats. Klimatpolitiken präglas av ineffektivitet och symbolåtgärder som knappt minskar utsläppen här hemma. </p><p>Vid upprepade tillfällen har Klimatpolitiska rådet och Naturvårdsverket konstaterat att utsläppen minskar alldeles för långsamt för att vi ens ska vara i närheten av att nå våra klimatmål. </p><p>Miljöministern ställer frågor till övriga partier, men det är egentligen vi som borde ställa frågan till regeringen: Hur kan det gå så här illa?</p><p>Men det är inte konstigt, fru talman, att Miljöpartiets klimatpolitik döms ut av både väljare och experter. Regeringen vill ha fossilfri el, men lägger ned kärnkraften. Den vill ha elbilar, men bygger knappt ut laddinfrastrukturen. Den vill elektrifiera industrin, men inte förkorta tillståndsprocesserna. Den vill ha batterier, men inte bryta mineraler. Den vill ha biodrivmedel och bygga hus i trä, men inte bruka skogen. </p><p>Vi måste börja säga ja till klimatåtgärder som gör skillnad på riktigt. </p><p>Jag vill lyfta fram ett antal punkter som är avgörande för att vi ska lyckas med omställningen. </p><p></p><p>För det första är det transporterna och industrin som står för de stora utsläppen. De behöver mer ren el. Det är därför som vi bland annat både vill behålla och bygga ny kärnkraft. Det är därför som Moderaterna också satsar 1 miljard på utbyggnad av laddstolpar och på ett utökat stöd till industrin. </p><p>För det andra behöver vi hjälpa näringslivet att ställa om genom att hjälpa industrin att satsa på ny teknisk utveckling, på kortare tillståndsprocesser och även på infångning och lagring av koldioxid som ett komplement.</p><p>För det tredje är skogen helt central i klimatomställningen. Ju mer vi kan använda svenskt skogsbruk för att bygga hus i trä, ju mer vi kan göra kläder av träfibrer och ju mer vi kan köra bil på restprodukter från skogen, desto större insats kan vi göra för klimatet. Tyvärr vill dock regeringen att vi ska bruka mindre skog när vi i stället borde använda mer skogsprodukter. </p><p>Slutligen: Frågan är global, och det krävs globala lösningar. Jag skulle vilja se att den svenska regeringen tog på sig ledartröjan inför FN:s klimatförhandling om någon månad och att man driver frågan att fler länder måste sätta något slags pris på utsläpp. Alla experter är nämligen överens om att det är det som krävs. </p><p>Fru talman! IPCC:s rapport understryker att det är bråttom nu. Därför behövs en nystart för svensk klimatpolitik.</p>",
    "intressent_id": "0992420223820",
    "rel_dok_id": "",
    "replik": "N",
    "systemdatum": "2021-10-08 14:59:45"
  }
}