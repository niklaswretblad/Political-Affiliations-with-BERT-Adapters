{
  "anforande": {
    "dok_hangar_id": "5051170",
    "dok_id": "H70955",
    "dok_titel": "Protokoll 2019/20:55 Torsdagen den 19 december",
    "dok_rm": "2019/20",
    "dok_nummer": "55",
    "dok_datum": "2019-12-19 00:00:00",
    "avsnittsrubrik": "Svar på interpellation 2019/20:169 om snabbare bodelningsprocesser",
    "underrubrik": "",
    "kammaraktivitet": "interpellationsdebatt",
    "anforande_id": "746c5512-e04c-ea11-9130-901b0e9b71a0",
    "anforande_nummer": "1",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Herr talman! Martina Johansson har frågat mig vad jag avser att göra för att skydda den svaga parten, oftast kvinnan, i bodelningssituationer, när det gäller både snabbare processer och möjlighet till ekonomiskt stöd.</p><p>En utgångspunkt för Sveriges regering är att kvinnor och män ska ha lika rätt och lika ansvar i familje, yrkes- och samhällsliv. Makar och sambor ska ges förutsättningar att leva ekonomiskt jämställt, även efter en eventuell separation. Det är därför angeläget att det finns en väl fungerande ordning för bodelning. I våras föreslog regeringen en ny lag om makars och sambors förmögenhetsförhållanden i internationella situationer. Reglerna, som trädde i kraft den 1 juni i år, syftar till att underlätta vid internationella bodelningar.</p><p>De svenska bodelningsreglerna bygger på likadelningsprincipen, som likställer makar ekonomiskt och främjar kvinnors och mäns jämställdhet. Erfarenheterna visar att denna delningsprincip är den som i ekonomiskt hänseende är mest gynnsam för kvinnor som grupp.</p><p>Bodelning sker oftast i samförstånd, men i de förhållandevis få fall där så inte sker kan en bodelningsförrättare utses. Om en make inte medverkar i en bodelning ger lagen flera möjligheter att rikta åtgärder mot honom eller henne för att skynda på förfarandet. Maken kan av domstol föreläggas vid vite att lämna uppgifter om sina tillgångar och skulder. Han eller hon kan även vitesföreläggas att med straffansvar under ed bekräfta uppgifterna i en bouppteckning. Om en make uteblir från ett sammanträde som han eller hon kallats till hindrar frånvaron inte att bodelningen ändå genomförs. Om en make genom vårdslöshet eller försummelse orsakat ökade kostnader kan bodelningsförrättaren besluta att han eller hon ska svara för en större andel av kostnaderna.</p><p>Ersättningsgarantin för bodelningsförrättare infördes 1997 och ersatte den tidigare möjligheten att få rättshjälp vid bodelning. Den tidigare regleringen hade kritiserats för att inte tillgodose behovet av bistånd när det gäller kostnader för bodelningsförrättare. Syftet med ersättningsgarantin är framför allt att ge stöd till en make som inte kan få ut sin egendom för att motparten vägrar medverka till bodelningen och som inte heller har pengar för att bekosta en bodelning. Garantin ska motsvara den tid det tar att göra en inledande granskning av tillgångarna och ta ställning till om förfarandet ska fortsätta eller avslutas.</p><p>Riksdagen har vid tidigare tillfällen ansett att det inte finns skäl att ändra nuvarande regler. Samtidigt förekommer det att bodelningsförfaranden drar ut på tiden. Jag kan konstatera att det finns flera rättsliga verktyg för att driva förfarandet framåt. Det är givetvis angeläget att verktygen också kommer till användning när så krävs.</p><p> STYLEREF Kantrubrik \\* MERGEFORMAT Svar på interpellationer</p><p>Jag är ense med Martina Johansson om att det är viktigt att bodelningar kan genomföras på ett effektivt och rättssäkert sätt. Regeringen kommer att fortsätta följa frågan.</p>",
    "intressent_id": "0473783431010",
    "rel_dok_id": "H710169",
    "replik": "N",
    "systemdatum": "2020-02-11 16:06:59"
  }
}