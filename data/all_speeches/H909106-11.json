{
  "anforande": {
    "dok_hangar_id": "5130174",
    "dok_id": "H909106",
    "dok_titel": "Protokoll 2021/22:106 Tisdagen den 3 maj",
    "dok_rm": "2021/22",
    "dok_nummer": "106",
    "dok_datum": "2022-05-03 00:00:00",
    "avsnittsrubrik": "Svar på interpellation 2021/22:458 om barns situation i överskuldsatta hushåll",
    "underrubrik": "",
    "kammaraktivitet": "interpellationsdebatt",
    "anforande_id": "5239fc90-bc23-ed11-9178-901b0e9b71a8",
    "anforande_nummer": "11",
    "talare": "Angelica Lundberg (SD)",
    "parti": "SD",
    "anforandetext": "<p>Fru talman! Låt oss titta lite grann på det som regeringen anför att den har gjort för att underlätta situationen för barn i överskuldsatta hushåll. I februari 2022 skrev man in i regleringsbrevet att Kronofogdemyndigheten ska verka för avhysningsförebyggande samarbete. Det är väl jättebra.</p><p>Sedan pratar man väldigt mycket om de bidrag som man vill införa. Det är symtomatiskt för regeringens politik. Man fortsätter att hålla skatter och kostnader på höga nivåer så att vanligt folk inte har råd, och sedan kompenserar man det genom att betala ut bidrag.</p><p>Huruvida Sverigedemokraterna kommer att ställa sig bakom ett höjt bostadsbidrag eller barnbidrag är i det här läget något vi får avvakta tills budgeten är framlagd och se. Men faktum är att vi har att förhålla oss till den situation som den här regeringen har skapat.</p><p>Faktum är, fru talman, att den regering som Max Elger representerar har haft makten i snart åtta år. Det är ganska lång tid. Under den tiden har alltså antalet barn som vräks ökat. Elpriserna har gått upp. Bränslepriserna är på helt galet höga nivåer. Inflationen är den högsta på 30 år. Otryggheten breder ut sig i vårt land. Skjutningar, gängvåld, kravaller och upplopp är sådant som vi har fått bli vana vid. Skuldberget ökar, och människor får det allt svårare i sin vardag. Utan att raljera, fru talman, kan jag faktiskt inte komma på ett enda område där den här regeringen har lyckats.</p><p>Sverigedemokraterna har lagt fram många förslag som på riktigt skulle kunna göra skillnad.</p><p>När det gäller överskuldsättning och barns situation i skuldsatta hushåll vill vi bland annat stärka unga personers kunskap om privatekonomi.</p><p>Vi vill stärka och utveckla konsumentvägledningen på bästa sätt så att alla medborgare, oavsett var i landet de bor, ges möjlighet till lokal konsumentvägledning.</p><p>Vi vill utreda hur ett komplett skuldregister kan införas så att den som ska bevilja en kredit kan få överblick över konsumentens hela ekonomi.</p><p></p><p>Vi vill förbättra och utöka kreditprövningen.</p><p>Vi vill att krediter som huvudsakligen avser kreditköp, alltså köp kopplade till en vara eller tjänst, ska omfattas av lagen om högkostnadskrediter.</p><p>Samma sak gäller köp där betalning omvandlas från faktura till delbetalning - vi vill att de också ska omfattas av reglerna om högkostnadskrediter.</p><p>Vi vill begränsa antalet högkostnadskrediter och ytterligare skärpa regleringen kring marknadsföring av krediter.</p><p>Vi har också föreslagit åtgärder för att öka byggandet av lägenheter som folk har råd att bo i. Att investeringsstödet skulle ge fler hyresrätter stämmer inte; det är konstaterat.</p><p>Samtidigt vill vi sänka bränslepriset och priset på el - på riktigt och inte som regeringen, som ger med den ena handen och tar med den andra. </p><p>Detta, fru talman, är bara ett axplock av alla de åtgärder som vi har föreslagit och som Socialdemokraterna sagt nej till.</p><p>Att den absoluta majoriteten av de familjer som vräks har hyresskulder och att pandemin är en stor anledning är säkert jag och statsrådet överens om. Men den här situationen kunde rimligtvis förutspås. Varför agerade inte regeringen tidigare? Såg man det inte komma?</p>",
    "intressent_id": "02658325625",
    "rel_dok_id": "H910458",
    "replik": "N",
    "systemdatum": "2022-08-24 16:54:21"
  }
}