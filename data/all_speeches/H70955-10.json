{
  "anforande": {
    "dok_hangar_id": "5051170",
    "dok_id": "H70955",
    "dok_titel": "Protokoll 2019/20:55 Torsdagen den 19 december",
    "dok_rm": "2019/20",
    "dok_nummer": "55",
    "dok_datum": "2019-12-19 00:00:00",
    "avsnittsrubrik": "Svar på interpellation 2019/20:175 om det ökade antalet barn- och ungdomsrån",
    "underrubrik": "",
    "kammaraktivitet": "interpellationsdebatt",
    "anforande_id": "7d6c5512-e04c-ea11-9130-901b0e9b71a0",
    "anforande_nummer": "10",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Herr talman! Jag noterar att Moderaterna gärna vill köra med sin undergångsretorik. Jag tycker ändå att det finns skäl att nyansera bilden totalt sett.</p><p>Brottsutvecklingen i stort innehåller både positiva och negativa tendenser. Jag kan bara nämna ett par saker. Ta bara detta med det dödliga våldet. Det var större risk att bli dödad i Sverige för 30 år sedan än vad det är i dag. Det dödliga våldet per capita har minskat sedan 1990. Det kan man inte alltid tro när man läser tidningarna eller när man lyssnar på Boriana Åberg och andra moderater.</p><p>Villainbrotten har gått ned ganska kraftigt de senaste åren. Butiksinbrotten har halverats på tio år. Butiksrånen har också halverats på tio år. Butiksrånen med skjutvapen har minskat med 75 procent på tio år. Ungdomsbrotten, antalet ungdomar som misstänks för brott, har minskat med 20 procent på tio år. Antalet unga som lagförs för brott har minskat med 30 procent på tio år.</p><p> STYLEREF Kantrubrik \\* MERGEFORMAT Svar på interpellationer</p><p>Allt det här är sant. Men sedan är det också sant att vi har ett växande bekymmer med gängkriminalitet. Båda dessa bilder kan faktiskt vara sanna samtidigt. Du kan ha en generell utveckling, och sedan kan du ha begränsade grupper där det begås väldigt mycket brott och ett begränsat antal individer som ägnar sig åt väldigt allvarlig kriminalitet. Då måste man ta tag i de gängkonstellationerna och de problemen, och det är precis det vi gör. Det handlar till exempel om sprängningarna och om skjutningarna, men det handlar också om det brott vi pratar om nu, nämligen rån.</p><p>Här måste man gå fram med åtgärder som innebär ökad lagföring, ökade frihetsberövande insatser och ökade förebyggande insatser, men också ökad polisiär närvaro. Just nu genomför vi en mycket stor expansion av polisen, faktiskt den största någonsin. Jag besökte i går polisutbildningen i Borås. För ett år sedan fanns det inte en enda polisstudent i Borås. I dag är de 288 polisstudenter. Så här dags nästa år kommer de enligt bedömningarna att ha över 570 nya polisstudenter.</p><p>Vi sa för några år sedan att det skulle bli 10 000 fler anställda i polisverksamheten. Vi har nu byggt ut med en bit över 2 500; det är nästan 3 000 fler bara hittills. De flesta av dem är civilanställda, men det kommer också ett antal poliser.</p><p>När det gäller rånen går vi också fram med åtgärder. Boriana Åberg vet ju att vi i 34-punktsprogrammet pekar ut rånen som ett av de brott där vi måste gå fram med mer frihetsberövande insatser. Vi gjorde det när det gällde de grova vapenbrotten. Där höjde vi straffen från ett års fängelse till två års fängelse för att på det sättet få häktningspresumtion. Vi behöver göra något liknande med rån, men också grov utpressning, grov misshandel och kanske andra brott som dessa gäng ägnar sig speciellt åt. Vi måste öka möjligheterna att genom häktning frihetsberöva de individer som begår de här brotten.</p><p>Det gäller också i de andra frågor där vi pekar ut särskilda åtgärder mot ungdomar som begår brott. Om LVU-omhändertaganden säger vi exempelvis i 34-punktsprogrammet att vi måste se över kostnaderna för kommunerna så att vi kan sänka dem för kommuner som gör LVU-omhändertaganden. Det handlar alltså om att på institution omhänderta ungdomar som är på väg ut i allvarlig kriminalitet. För att kunna göra det behöver vi också bygga ut antalet Sis-platser, alltså Statens institutionsstyrelses platser där man placeras om man LVU-omhändertas. Detta är ett sätt att kunna avbryta ett kriminellt beteende i tid.</p><p>Det finns alltså en lång rad åtgärder som vi vidtar. Dock finns det en skillnad mellan oss. Antalet personrån toppade 2011, och då gjorde Moderaterna inte särskilt mycket åt den utvecklingen. När vi nu ser denna utveckling agerar vi. Det kanske är det som skiljer oss åt som partier.</p>",
    "intressent_id": "0473783431010",
    "rel_dok_id": "H710175",
    "replik": "N",
    "systemdatum": "2020-02-11 16:07:00"
  }
}