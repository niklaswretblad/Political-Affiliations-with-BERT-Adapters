{
  "anforande": {
    "dok_hangar_id": "5077118",
    "dok_id": "H80948",
    "dok_titel": "Protokoll 2020/21:48 Måndagen den 7 december",
    "dok_rm": "2020/21",
    "dok_nummer": "48",
    "dok_datum": "2020-12-07 00:00:00",
    "avsnittsrubrik": "Granskningsbetänkande hösten 2020",
    "underrubrik": "Vissa frågor om regeringens förhållande till riksdagen (kapitel 2)",
    "kammaraktivitet": "ärendedebatt",
    "anforande_id": "65446627-3062-eb11-914e-901b0e9b71a0",
    "anforande_nummer": "8",
    "talare": "Mikael Strandman (SD)",
    "parti": "SD",
    "anforandetext": "<p>Fru talman! I detta anförande tänker jag ta upp granskningen av statsrådens och regeringens agerande i förhållande till riksdagens budgetbeslut 2019. Granskningen återfinns under 2.3 i konstitutionsutskottets betänkande.</p><p>Anmälaren i detta ärende menade att regeringen i ett antal fall inte hade vidtagit de styrningsåtgärder som krävdes för att efterkomma riksdagens budgetbeslut. Vidare anfördes att i de fall som regeringen hade genomfört riksdagens budgetbeslut hade detta i huvudsak gjorts i mars 2019. Anmälaren menade att det var anmärkningsvärt att regeringen redovisat samtliga i riksdagsbeslut avseende anslag och beställningsbemyndigande som slutbehandlade trots att regeringen i vissa fall inte hade vidtagit de åtgärder som behövdes för att genomföra ett budgetbeslut.</p><p>Regeringsformen 1 kap. 4 § stadgar att riksdagen är folkets främsta företrädare. Riksdagen stiftar lag, beslutar om skatt till staten och bestämmer om hur statens medel ska användas. De beslutade anslagen får inte användas på annat sätt än vad riksdagen har bestämt. Regeringen ska skyndsamt genomföra alla delar av riksdagens budgetbeslut. </p><p>I det aktuella granskningsärendet kan utskottet konstatera att det i flera fall dröjde innan riksdagens beslut genomfördes. Som ett exempel kan nämnas att uppdraget till Migrationsverket för en ökning av antalet förvarsplatser inte togs in i regleringsbrevet förrän i mars 2019.</p><p>Samtidigt konstaterar utskottet att det rådde särskilda omständigheter i budgetbehandlingen hösten 2018. Den långa regeringsbildningen och det faktum att budgetpropositionen från övergångsregeringen förlorade i kammarens omröstning innebar att det blev kort om tid att förbereda genomförandet av budgeten i Regeringskansliet. Mot denna bakgrund är det förståeligt att regeringen behövde göra prioriteringar i arbetet med genomförandet av budgeten och att vissa beslut därför kom att saknas i regleringsbrevet i december 2018.</p><p>I en del fall var regeringen dessutom bakbunden av olika omständigheter som den själv inte kunde påverka. I exempelvis anslaget för höjning av polislöner är det den gängse ordningen vid lönebildning att parterna efter tilldelning av anslag gör upp detta sinsemellan. Även i fallet med höjda löner för förstelärare saknades det i riksdagens budgetbeslut för 2019 ett beställningsbemyndigande avseende tillskottet av dessa medel, varför det var tvunget att invänta detta. Även för de beslutade medlen till anslaget Bidrag till folkhälsa och sjukvård krävdes centrala överenskommelser med SKL, vilket gjorde att det hela drog ut på tiden.</p>",
    "intressent_id": "0194021108712",
    "rel_dok_id": "H801KU10",
    "replik": "N",
    "systemdatum": "2021-01-29 13:47:55"
  }
}