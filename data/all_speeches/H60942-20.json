{
  "anforande": {
    "dok_hangar_id": "5020280",
    "dok_id": "H60942",
    "dok_titel": "Protokoll 2018/19:42 Onsdagen den 23 januari",
    "dok_rm": "2018/19",
    "dok_nummer": "42",
    "dok_datum": "2019-01-23 00:00:00",
    "avsnittsrubrik": "Nystart för en stärkt minoritetspolitik",
    "underrubrik": null,
    "kammaraktivitet": "ärendedebatt",
    "anforande_id": "ac4c40b9-9d2f-e911-9118-901b0e9b71a0",
    "anforande_nummer": "20",
    "talare": "Jessica Wetterling (V)",
    "parti": "V",
    "anforandetext": "<p>Fru talman! I regeringens skrivelse <em>Nystart för en stärkt minoritetspolitik</em> ges en översiktlig bild av minoritetspolitikens nuläge och det arbete som återstår för att de nationella minoriteternas rättigheter ska stärkas och säkerställas. </p><p>Den svenska statens behandling av de nationella minoriteterna är ingen stolt historia. Sveriges minoritetspolitik har historiskt baserats på statens slutsatser om vilka behov urfolk och nationella minoriteter haft. Politiken har utformats utan delaktighet, och utformningen av dagens lagstiftning utgör alltför ofta inget undantag.</p><p>Skrivelsen innehåller många vackra ord. Vikten av delaktighet, självbestämmande och inflytande nämns liksom att ett helhetsgrepp för stärkt minoritetspolitik behövs och att en kunskapshöjning behöver ske. Det konstateras att en bättre samverkan behövs liksom även ett mer systematiskt arbetssätt, bättre uppföljning, stärkt samordning och likvärdiga villkor för deltagande i samråd. Det konstateras vidare att skillnaderna är stora mellan kommuner och landsting inom och utom förvaltningsområdena. Kort sagt återstår många utmaningar.</p><p>Jag bestrider inget av detta, men jag ser fram emot och hoppas på mer konkreta förslag framöver för att en stärkt minoritetspolitik även i praktik och handling ska säkerställas. </p><p>Jag noterar även att den särskilda ställning som samer har i egenskap av att vara ett urfolk inte uppmärksammas någonstans i skrivelsen. Jag och Vänsterpartiet anser att en översyn bör göras där samernas särställning som urfolk är utgångspunkt. Det var därför positivt att statsminister Stefan Löfven i regeringsförklaringen benämnde samerna som \"urfolket samerna\".</p><p>Fru talman! Det finns ett antal lite mer konkreta förslag i skrivelsen, exempelvis gällande höjt organisationsstöd. Det ser vi mycket positivt på. </p><p>Fru talman! För två dagar sedan stod statsminister Stefan Löfven i denna talarstol och läste upp regeringsförklaringen. Efter drygt fyra månader har Sverige en regering igen. Därför vill jag ta tillfället i akt att ge ett medskick till den nytillträdda kulturministern Amanda Lind som ansvarar för minoritetspolitiken. Ratificera ILO 169, konventionen om ursprungsfolk! Det är hög tid, och det skulle visa att de vackra ord som sägs i debatterna om urfolk och värnandet av dessa motsvaras av aktiv handling. </p><p>Det är just detta som krävs framöver - mer aktiv handling och färre vackra ord - om man menar allvar med att man önskar en nystart för en stärkt minoritetspolitik. </p><p>Med det medskicket yrkar jag bifall till utskottets förslag.</p>",
    "intressent_id": "0481460392727",
    "rel_dok_id": "H601KU13",
    "replik": "N",
    "systemdatum": "2019-02-13 15:44:07"
  }
}