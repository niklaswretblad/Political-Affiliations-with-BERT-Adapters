{
  "anforande": {
    "dok_hangar_id": "5044945",
    "dok_id": "H70926",
    "dok_titel": "Protokoll 2019/20:26 Fredagen den 25 oktober",
    "dok_rm": "2019/20",
    "dok_nummer": "26",
    "dok_datum": "2019-10-25 00:00:00",
    "avsnittsrubrik": "Aktuell debatt med anledning av det höga antalet dödsolyckor i arbetslivet",
    "underrubrik": "",
    "kammaraktivitet": "aktuell debatt",
    "anforande_id": "00e8bfaf-2106-ea11-9126-901b0eac4c70",
    "anforande_nummer": "47",
    "talare": "Désirée Pethrus (KD)",
    "parti": "KD",
    "anforandetext": "<p> STYLEREF Kantrubrik \\* MERGEFORMAT Aktuell debatt med anledning av det höga antalet dödsolyckor i arbetslivet</p><p>Fru talman! Nyligen kunde vi se ett inslag i SVT om Lucas Almvall, 24 år, som omkom på sin praktikplats. Han hade inte fått tillräcklig handledning och instruktion i arbetet som truckförare, och han omkom på sitt arbete. Man förstår den förtvivlan som hans mamma uttrycker. Det här borde inte få hända.</p><p>En 20-årig man kläms till döds på ett betongföretag i Skåne. En byggnadsarbetare föll från åttonde våningen på en byggarbetsplats i Solna. Det är något av vad vi har kunnat läsa om i medierna den senaste tiden. Det här årets statistik ser inte bra ut.</p><p>Regeringen måste nu göra mer för att förebygga dödsolyckorna. Vi kristdemokrater har föreslagit, som jag nämnde här tidigare, en form av arbetsmiljödeklarationer som arbetsgivare ska fylla i för att redovisa att man har följt det mest elementära i lagstiftningen om det systematiska arbetsmiljöarbetet.</p><p>Regeringen har nu en ny myndighet, Mynak, som ett nationellt kunskapscentrum för arbetsmiljöfrågor. Den verkar ha fått en väldigt dålig start om man läser i medierna, men kanske kan den hjälpa till med forskning på området.</p><p>Fru talman! En sak kan man ändå konstatera. Mer resurser har inte löst frågan om att minska antalet dödsolyckor på arbetsplatserna. Arbetsmiljöverket hade begärt 10 miljoner mer än vad det har fått av regeringen. Det visar på att regeringen nog inte heller tror att mer resurser alltid löser frågan.</p><p>Vi ska ha skyddsombud, vi ska ha arbetsmiljöverk, och vi ska försöka att göra det vi kan. Men jag tror att regeringen måste hitta nya sätt att arbeta. Som min moderata kollega sa här tidigare minskade antalet olyckor under Alliansens tid. Det är någonting som jag tror handlar om ledarskap och att faktiskt bry sig om alla människor som omkommer i arbetet.</p>",
    "intressent_id": "0860429409414",
    "rel_dok_id": "H7C120191025ad",
    "replik": "N",
    "systemdatum": "2019-11-13 15:27:36"
  }
}