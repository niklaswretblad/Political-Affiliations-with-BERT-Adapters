{
  "anforande": {
    "dok_hangar_id": "5076666",
    "dok_id": "H80945",
    "dok_titel": "Protokoll 2020/21:45 Onsdagen den 2 december",
    "dok_rm": "2020/21",
    "dok_nummer": "45",
    "dok_datum": "2020-12-02 00:00:00",
    "avsnittsrubrik": "Skatt, tull och exekution",
    "underrubrik": "",
    "kammaraktivitet": "ärendedebatt",
    "anforande_id": "c35d4e26-4157-eb11-9147-901b0eac4c70",
    "anforande_nummer": "16",
    "talare": "Helena Vilhelmsson (C)",
    "parti": "C",
    "anforandetext": "<p>Herr talman! Skatteverket, Tullverket och Kronofogdemyndigheten är myndigheter som inte alltid är i det mediala strålkastarljuset. Deras arbete och de utmaningar de ställs inför är inte alltid så synliga, men detta har ändrats ganska rejält detta år, inte minst på grund av pandemin och dess effekter. Jag vill härmed passa på att rikta ett stort tack till de anställda på våra myndigheter, som har fått en helt förändrad arbetssituation och har jobbat hårt med att lindra de negativa effekterna av pandemin.</p><p>Tullverket har en oerhört central roll att spela, särskilt nu i brexittider. Så som förhandlingarna ser ut att gå just nu finns en risk att företagen i Sverige inte är tillräckligt förberedda på det som väntar.</p><p>Jag ser också, och vi vet, att Tullverket har fått utökade befogenheter för att kunna vara den viktiga part de behöver vara i bekämpandet av brottslighet när det gäller att stoppa varor, såsom narkotika, vapen och sprängämnen, vid våra gränser. Men en viktig fråga kvarstår, som har nämnts här i talarstolen, nämligen möjligheten för tullen att stoppa och kvarhålla misstänkt stöldgods så att det inte försvinner ut ur landet.</p><p></p><p>Detta är en fråga som Centerpartiet tillsammans med andra partier har drivit under lång tid här i kammaren och som är avgörande för förtroendet för rättsväsendet, inte minst på landsbygden. Äntligen har vi fått gehör för detta i diskussionerna med regeringen i JA-samarbetet. Vi ser fram emot att förändrade regler faktiskt träder i kraft redan nästa år, den 1 juli.</p><p>Skatteverket har förstås en central roll att spela i hanteringen av de ekonomiska effekterna av pandemin. I många avseenden har Skatteverket varit snabbfotat. Bland annat öppnades en säkerhetsventil för att inte företrädaransvaret skulle slå lika hårt som tidigare.</p><p>Samtliga myndigheters arbete mot brottslighet behöver stärkas. Vi vet att våra myndigheter fått många uppdrag från regeringen när det gäller att samverka kring detta, inte minst när det gäller folkbokföring. Vi ska veta att vi trots allt har rätt bra nationella register i Sverige, vilket har gjort att det har räckt med registerslagning vid de senaste folkräkningarna. Vi vet att Skatteverket inte fullt ut har de befogenheter och möjlighet till de sanktioner som krävs för att till exempel knacka dörr.</p><p>Vi måste följa detta jättenoga, inte minst under kommande år. Det ska nästa år rapporteras om hur denna samverkan mot kriminalitet sker.</p><p>En annan sak vi måste följa är arbetet mot den så kallade vårdmomsen. Vi vet att en utredare jobbar med detta och ska återkomma under nästa år. Centerpartiet sitter med i majoritet i 19 av 21 regioner, så detta är en fråga som vi noga bevakar.</p><p>Kronofogdemyndigheten har sett en kraftig ökning av antalet kontakter och har utvecklat informationen på sin hemsida på ett förtjänstfullt sätt. För en person som är kund hos Kronofogden och jobbar enligt en överenskommen betalningsplan men har fått problem med betalningarna med anledning av corona eller för att man har mist jobbet kan myndigheten sänka betalningsansvaret retroaktivt. Detta är något som jag hoppas att vi kan ta med oss även efter pandemin.</p><p>Kronofogden har också haft den goda smaken att med anledning av pandemin börja betala räkningar från leverantörer tidigare. Detta är något som fler myndigheter skulle kunna ta efter. Jag dristar mig till att nämna myndigheter utanför detta utskotts område; jag behöver bara säga Jordbruksverket så förstår folk vad jag menar när det gäller utbetalning av jordbruksstöd.</p><p>Herr talman! Jag kan konstatera att våra tre myndigheter arbetar proaktivt och skyndsamt. Många erfarenheter som bottnar i denna pandemi kan leda till positiva effekter i efterhand.</p><p>Jag vill också passa på att understryka Kronofogdens viktiga arbete med att motverka skuldsättning hos våra unga, som också har nämnts i talarstolen. Detta är ett arbete som måste prioriteras högt och som vi arbetade för att få med i regleringsbrevet.</p><p>Herr talman! Förutsättningen för vår välfärd är att det finns företag som kan, vågar och vill anställa. Endast så kan de skatteintäkter genereras som vi behöver för vår gemensamma välfärd. Skatteverket, Tullverket och Kronofogdemyndigheten är centrala delar inte bara för det svenska rättssamhället utan också för att säkerställa att statens uppbörd blir korrekt. Då är förutsebarhet och tydliga regler helt avgörande. Att på ett rättssäkert och effektivt sätt säkerställa att beslutade skatter inbetalas är grunden för finansieringen av vår offentliga verksamhet. Det är också en fråga om likabehandling och värnandet av tilliten till det offentliga.</p><p></p><p>Herr talman! En viktig roll för Skatteverket är också att som tillämpande myndighet se till att rättsläget på skatteområdet blir klarlagt. Detta bör göras ur ett rättsvetenskapligt perspektiv, med balanserade tolkningar, och inte enbart ur ett fiskalt perspektiv. Jag förväntar mig att framöver få se mindre av tolkningar som gör till exempel att fyrhjulingar blir förmånsbeskattade till orimliga belopp eller att skatt på energi plötsligt ska börja betalas under ett pågående verksamhetsår. Detta är inget som gynnar små företag, som dessutom ofta finns på landsbygden.</p><p>Herr talman! Statens närvaro i hela landet är central för samhället i stort. Myndigheter har en viktig roll när det gäller att se till att en decentraliserad lokalisering tillämpas. Myndigheterna är till för alla medborgare och alla företag. Det är också viktigt att man genom närvaro medverkar till utveckling och tillväxt runt om i landet.</p><p>Teknikutvecklingen underlättar för myndigheter att just bedriva en decentraliserad verksamhet och finnas i hela landet. Myndigheters närvaro bidrar också till att förbättra arbetsmarknaden. När det privata näringslivet ska rekrytera personer, företrädesvis nyckelpersoner, är det viktigt att det finns en blandning av privata arbetsgivare och myndighetsarbetsgivare på plats.</p><p>Otyget att myndigheter själva vill fatta beslut om nedläggning, vilket vi fortfarande ser exempel på då och då, behöver vi motverka. Statens närvaro ska ses som en helhet och ett strategiskt beslut. Beslut när det gäller lokalisering behöver fattas av regering eller riksdag för att de ska vara till för hela landet.</p><p>Herr talman! Med detta yrkar jag bifall till utskottets förslag.</p>",
    "intressent_id": "0903081277919",
    "rel_dok_id": "H801SkU1",
    "replik": "N",
    "systemdatum": "2021-01-15 15:52:05"
  }
}