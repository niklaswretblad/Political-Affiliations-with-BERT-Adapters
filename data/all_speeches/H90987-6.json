{
  "anforande": {
    "dok_hangar_id": "5125660",
    "dok_id": "H90987",
    "dok_titel": "Protokoll 2021/22:87 Torsdagen den 24 mars",
    "dok_rm": "2021/22",
    "dok_nummer": "87",
    "dok_datum": "2022-03-24 00:00:00",
    "avsnittsrubrik": "Ändringar i statens budget för 2022 - Stöd till Ukraina med efterfrågad försvarsmateriel",
    "underrubrik": "",
    "kammaraktivitet": "ärendedebatt",
    "anforande_id": "3e521f3c-2fe0-ec11-916f-901b0eac4c70",
    "anforande_nummer": "6",
    "talare": "Jakob Forssmed (KD)",
    "parti": "KD",
    "anforandetext": "<p>Fru talman! När vi ser en sönderskjuten barnvagn eller en smutsig, blodstänkt nalle som inte längre har en famn att krypa upp i kan vi för ett ögonblick förnimma den fasa som nästan inte går att ta in.</p><p></p><p>En månad av helvete på jorden i Mariupol och i Charkiv. Nu regnar terrorns bomber över våra medmänniskor i Europa.</p><p>Putins krigsförbrytelser blir allt grövre, bombernas förintande alltmer urskillningslöst och ondskans anspråk allt större. Då måste vi svara med alltmer stöd, mer humanitär hjälp, mer sanktioner, mer militär hjälp och mer beredvillighet att hjälpa dem som är på flykt.</p><p>Ukraina har visat ett enastående mod och en enastående vilja. Man har visat vad man är kapabel till. Vi behöver visa vad vi ytterligare är kapabla till från Sveriges sida, och vi behöver visa vad vi ytterligare är kapabla till från EU:s sida.</p><p>Vi har lyssnat här i kammaren till president Zelenskyj i dag. Vi har hört hans budskap från i morse: Gör er hörda och berätta att frihet är viktigt, att fred är viktigt och att Ukraina är viktigt! Och vi har hört, och vi kan inte och kommer inte att vara tysta.</p><p>Fru talman! Det är i dag en månad sedan Ryssland gick in i Ukraina. Små barn bor i skyddsrum. Sjukhus, skolor och förskolor har blivit attackerade, och teatrar, där besökare nyligen njöt av kultur, har totalförstörts. Tusentals har dödats. Kroppar läggs i massgravar. Människors liv har tillintetgjorts. Och över 10 miljoner har flytt från denna aggression, detta anfallskrig i Ukraina.</p><p>Trots detta lever den ukrainska drömmen om frihet och att leva i trygghet i sitt eget land, i sin egen stat, i sitt Ukraina, att kunna leva i demokrati, fred och med möjligheten att fritt få älska, söka lyckan och bygga sin framtid tillsammans med andra. Den drömmen måste få leva, och det är också allas vår dröm.</p><p>Därför är jag glad att vi nu i bred enighet, på förslag från ett enigt finansutskott, i eftermiddag fattar beslut om mer militärt stöd till Ukraina, med pansarvärn i form av ytterligare 5 000 pansarskott och minröjningsutrustning, som gör det möjligt för Ukraina att återta sin egen makt, sitt eget land. Det är stora och allvarliga beslut, men det är också självklara beslut. Jag yrkar bifall till förslaget.</p><p>Men jag vill också att den svenska regeringen ska veta att vi kristdemokrater vill att Sverige ska göra mer. Regeringen ska veta att ni har vårt fulla stöd om ni skulle föreslå att skicka luftvärn, som ju så väl behövs, i form av exempelvis Robot 70 eller 90. Ni ska veta att ni har vårt fulla stöd att skicka ytterligare pansarvärn. Ni har vårt fulla stöd för att skicka ytterligare matransoner och för att skicka terrängfordon.</p><p>Det handlar nu om att stärka Ukrainas motståndskraft för att kunna pressa fram förhandlingar om en diplomatisk lösning på kriget som kan bringa en riktig fred. Vi förutsätter och uppmanar till att göra mer militärt, mer humanitärt, mer politiskt och till mer ekonomiskt stöd.</p><p>Jag vill också att regeringen ska veta att när det gäller sanktioner har ni vårt fulla stöd för att agera i EU, för att Sverige ska driva på för att stoppa ryska fartyg från att anlända till europeiska hamnar, som man har gjort när det gäller luftrummen. Sverige får gärna driva på ytterligare - det är vår önskan - för att stoppa samtliga ryska banker från att använda det internationella Swiftsystemet, vilket skulle försvåra betalningar kraftigt. Och ni ska veta att ni har vårt fulla stöd för att driva på för att stoppa EU från att köpa rysk olja och gas. Sanktionerna måste bli så kännbara som möjligt för att låta den ryska befolkningen se vilken olycka Putin drar inte bara över Ukraina utan också över sitt eget land med sina krigsförbrytelser.</p><p></p><p>Fru talman! Det var också mycket hoppfullt att lyssna till president Zelenskyj i dag, att man i det läge man befinner sig i ändå ser en morgondag och möjligheterna att bygga upp ett Ukraina igen. Som han sa: De vackra städerna kan bli ännu vackrare. Där kan Sverige också bistå.</p><p>Jag tänker också på när jag för ett par decennier sedan i den här talarstolen debatterade med dåvarande utrikesminister Anna Lindh om vad Sverige kunde göra för att motverka diktatur och aggressivitet från förtryckare i världen. Hon sa till mig: Förtryckarna förlorar till slut.</p><p>Må det slutet komma fort, och må en ny början för ett fritt Ukraina komma snart.</p><p>(Applåder)</p>",
    "intressent_id": "0982795248728",
    "rel_dok_id": "H901FiU46",
    "replik": "N",
    "systemdatum": "2022-05-30 17:43:55"
  }
}