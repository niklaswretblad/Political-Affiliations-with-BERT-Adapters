{
  "anforande": {
    "dok_hangar_id": "5104666",
    "dok_id": "H9094",
    "dok_titel": "Protokoll 2021/22:4 Torsdagen den 16 september",
    "dok_rm": "2021/22",
    "dok_nummer": "4",
    "dok_datum": "2021-09-16 00:00:00",
    "avsnittsrubrik": "Svar på interpellation 2020/21:887 om oskyldiga offer",
    "underrubrik": "",
    "kammaraktivitet": "interpellationsdebatt",
    "anforande_id": "f2c0f047-4549-ec11-915f-901b0eac4c70",
    "anforande_nummer": "22",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Fru talman! Tobias Andersson har frågat mig, mot bakgrund av de skjutningar som ägt rum, vilka åtgärder jag och regeringen avser att vidta för att inte fler oskyldiga ska drabbas.</p><p>Låt mig inledningsvis betona allvaret i att oskyldiga medborgare drabbas av skjutningar mellan kriminella. Att oskyldiga kommer till skada är oacceptabelt. Regeringen ser mycket allvarligt på den grova kriminaliteten och har därför vidtagit en rad olika åtgärder och presenterat 34-punktsprogrammet mot gängkriminalitet, vilket är det mest omfattande i Sveriges historia.</p><p>Den pågående satsningen på Polismyndigheten är den största någonsin. Regeringen har kraftigt ökat myndighetens anslag, startat två nya polisutbildningar, initierat en ny och snabbare antagningsprocess till utbildningen samt arbetat för att öka attraktiviteten i polisyrket. Regeringens mål är att Sverige ska ha 10 000 fler polisanställda 2024 än vad vi hade vid ingången av 2016. Vid halvårsskiftet hade antalet polisanställda ökat med 7 000, och enligt Polismyndigheten är det möjligt att nå hela vägen fram till 2024.</p><p>Regeringen har också sett till att de brottsbekämpande myndigheterna har fått fler och bättre verktyg, och ytterligare åtgärder är på gång. Regeringen har bland annat infört ett nytt hemligt tvångsmedel: hemlig dataavläsning. Det ger de brottsbekämpande myndigheterna möjlighet att komma åt mer information än tidigare, bland annat krypterad information.</p><p>Regeringen har också tillsatt flera viktiga utredningar. En utredning syftar till att utöka möjligheterna att använda hemliga tvångsmedel och en annan undersöker om datalagringen kan utökas till att omfatta nya kommunikationsappar.</p><p>Regeringen kommer också att låta utreda frågan om preventiva tvångsmedel för att förhindra allvarliga brott. Polismyndigheten menar att användning av hemliga tvångsmedel i underrättelseskedet, alltså utanför en förundersökning, kan vara avgörande för att avstyra nya skjutningar och rädda liv.</p><p> STYLEREF Kantrubrik \\* MERGEFORMAT Svar på interpellationer</p><p>Vidare har regeringen avsatt medel för att sprida strategin bakom arbetsmetoden Sluta skjut till fler orter i Sverige. Det är en strategi som visat lovande resultat när det gäller att minska antalet skjutningar i Malmö.</p><p>Arbetet fortsätter med full kraft även på straffrättens område. I augusti i år tog vi emot Gängbrottsutredningens betänkande med ett stort antal straffrättsliga förslag mot brott i kriminella nätverk. Betänkandet är nu ute på remiss. Det är också avgörande att brott i gängmiljön klaras upp. I våras lämnade Utredningen om en stärkt rättsprocess och en ökad lagföring flera förslag mot tystnadskulturen, bland annat lagförslag för ett förbättrat stöd och skydd för vittnen. Även det betänkandet är ute på remiss.</p><p>Ytterligare straffskärpningar för såväl innehav som smuggling av vapen och explosiva varor trädde i kraft den 1 december 2020. Syftet med lagändringarna är att fler brott, särskilt sådana som begås i kriminella miljöer, ska leda till strängare straff. Nyligen beslutade regeringen om en proposition med förslag som ska förbättra polisens möjligheter att göra husrannsakan i förebyggande syfte för att leta efter vapen och andra farliga föremål. Förslagen föreslås träda i kraft den 1 december 2021.</p><p>Regeringen har även tagit viktiga steg mot ett stärkt brottsförebyggande arbete som involverar hela samhället, och utvecklingen av det arbetet fortsätter. En utredning har sett över hur kommunerna kan få ett lagstadgat ansvar att arbeta brottsförebyggande, och det betänkandet är nu också ute på remiss.</p><p>Arbetet med att knäcka gängkriminaliteten är långsiktigt och måste bedrivas på bred front. Vi fortsätter vårt enträgna arbete för att minska brottsligheten och öka tryggheten i hela Sverige.</p>",
    "intressent_id": "0473783431010",
    "rel_dok_id": "H9C120210916ip",
    "replik": "N",
    "systemdatum": "2021-11-19 15:31:17"
  }
}