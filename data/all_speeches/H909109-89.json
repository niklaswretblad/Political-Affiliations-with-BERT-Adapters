{
  "anforande": {
    "dok_hangar_id": "5130898",
    "dok_id": "H909109",
    "dok_titel": "Protokoll 2021/22:109 Fredagen den 6 maj",
    "dok_rm": "2021/22",
    "dok_nummer": "109",
    "dok_datum": "2022-05-06 00:00:00",
    "avsnittsrubrik": "Svar på interpellation 2021/22:463 om Postnords efterlevnad av gällande lagstiftning",
    "underrubrik": "",
    "kammaraktivitet": "interpellationsdebatt",
    "anforande_id": "0c839754-be2a-ed11-9178-901b0e9b71a8",
    "anforande_nummer": "89",
    "talare": "Näringsministern Karl-Petter Thorwaldsson (S)",
    "parti": "S",
    "anforandetext": "<p>Herr talman! Den här frågan är angelägen för mig - kanske lika angelägen för mig som den är för Thomas Morell själv - även om frågan är väldigt komplex för ett företag som Postnord.</p><p>Man ska vara medveten om komplexiteten i att stoppa tillbaka anden i flaskan. Thomas Morell vet också att intentionen vad god från början när cabotagetrafik tilläts: att bespara miljön tomma transporter och att kunna fylla med last på vägen tillbaka till ursprungsdestinationen. Problemet var bara att anden släpptes ut ur flaskan ordentligt, och vi fick in oerhört många oseriösa företag på svensk arbetsmarknad. Naturligtvis har detta också drabbat den statliga jätten Postnord.</p><p>I samtal understryker Postnord detta, och de jobbar mycket intensivt med att försöka få tillbaka anden i flaskan, till exempel genom att skriva avtal om code of conduct med samtliga leverantörer. Jag tror att de har en uppfyllnad där 84 procent av alla transporter nu är tecknade med code of conduct, och de har stora kontroller.</p><p>Det finns ju också någonting positivt, Thomas Morell, med att polisen återkommande upptäcker den här typen av problem. Bara några år tillbaka i tiden fanns det inte ens poliskontroll av verksamheten. Med de nya redskapen - dels de nya höga böterna, dels möjligheten till klampning - verkar det som att branschen är på väg att lite grann gå åt rätt håll. Detta är nog första gången vi kan säga det i modern tid.</p><p>Jag hade i förra veckan ett möte med ett av Sveriges största byggföretag. Jag blev chockad av att företaget, år 2022, anförde ungefär samma sak som Thomas Morell fast inom byggsektorn. De varnade för att mycket av den arbetskraft som kommer från andra länder och som man inte har kontroll på gör att flera byggbolag i dag inte kan vinna upphandlingar därför att de helt enkelt är utkonkurrerade. Det är exakt samma sak som ligger bakom att vi har många transporter i Sverige som sker olagligt med folk som inte skulle få jobba under de omständigheterna.</p><p>Vi har ju en ägardialog med Postnord. Det har nämnts tidigare här i talarstolen; Thomas Morell och jag har pratat om det två gånger, men det har också varit uppe med mina företrädare. Vi tar upp den här frågan och följer den kontinuerligt.</p><p>Jag har ett intryck av att Postnord tar frågan på det allvar som de ska göra. Samtidigt finns det ett stort problem med de stora fluktuationer som Postnord har. Vi som konsumenter beställer så väldigt mycket mer transporter till exempel till jul, när vi ska skicka julklappar till varandra över landet. Jag förstår också Postnords behov av att vid vissa tillfällen ta in en mycket större kapacitet än vad man har. Även om Postnord sticker ut med mycket egen personal och många egna långtradare tar de in extra, och där slinker det ju - precis som i det här fallet - igenom saker som skadar Postnords rykte.</p><p>Postnord anger själva till mig att det här är saker som de förlorar på eftersom det hela tiden kommer upp nyheter om att transportörer inom Postnordsystemet inte kör på lagligt sätt och ska klampas. Det är ju väldigt dåligt och ger dåligt rykte åt både staten och bolaget.</p><p></p><p>Herr talman! Jag kan lova Thomas Morell att jag ska fortsätta att följa frågan mycket aktivt. Jag tror att vi är överens om att detta inte ska finnas på svenska vägar.</p><p>Vi ska ha svenska villkor. Vi ska ha svenska avtal som gäller när man kör en långtradare.</p><p>Polisen ska ha de resurser som behövs. Vi har ju haft ett särskilt projekt. Polisen bör nu göra fler kontroller igen, vilket jag tycker är mycket glädjande. Fler åker fast. Jag tror, precis som interpellanten, att det här är ett sätt att få branschen att självsanera.</p>",
    "intressent_id": "0354791692918",
    "rel_dok_id": "H910463",
    "replik": "N",
    "systemdatum": "2022-09-02 14:54:48"
  }
}