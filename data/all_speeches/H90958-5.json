{
  "anforande": {
    "dok_hangar_id": "5117937",
    "dok_id": "H90958",
    "dok_titel": "Protokoll 2021/22:58 Tisdagen den 25 januari",
    "dok_rm": "2021/22",
    "dok_nummer": "58",
    "dok_datum": "2022-01-25 00:00:00",
    "avsnittsrubrik": "Särskild debatt om bristande trygghet i skolan",
    "underrubrik": "",
    "kammaraktivitet": "",
    "anforande_id": "c87d3f62-aeb9-ec11-9167-901b0eac4c78",
    "anforande_nummer": "5",
    "talare": "Fredrik Christensson (C)",
    "parti": "C",
    "anforandetext": "<p>Fru talman! Jag vill inledningsvis välkomna Liberalernas initiativ till den här debatten om det viktiga ämnet trygghet i skolan. För att elever ska lyckas i skolan behövs en trygg studiemiljö, och det behövs skickliga och engagerade lärare. </p><p>För att fler ska få den möjligheten är det också viktigt att vi får fler lärare i svensk skola genom att höja yrkets status och genom att se till att lärare känner sig trygga och har en god arbetsmiljö, så att fler söker sig till läraryrket. Alla former av mobbning, kränkningar, hot och våld mot såväl lärare som elever är därför helt oacceptabla. </p><p>De flesta elever i svensk skola känner sig trygga i sin skolmiljö, men siffrorna går nedåt. Det gäller särskilt årskurs 9, där andelen trygga elever har minskat från 89 till 79 procent mellan 2010 och 2020. Det finns variationer mellan huvudmän och skolor liksom inom skolor, och det finns även könsskillnader, där flickor känner sig mindre trygga i skolan än pojkar. </p><p>Varannan lärare på låg- och mellanstadiet har utsatts för fysiskt våld. Tre av fyra lärare säger att de har utsatts för verbalt våld minst en gång det senaste året, enligt Lärarförbundets rapport. Detta utsätts lärare för dag ut och dag in när allt de gör är sin viktiga uppgift att se till att elever får en god undervisning och en bra utbildning. </p><p>Skolans värld är inte en bubbla, utan den är en del av samhället i stort. Därför måste vi också agera och reagera på hot och våld som förekommer i skolan, precis som vi skulle göra på andra arbetsplatser. Situationen behöver tas på allvar. </p><p>Skolinspektionens tematiska rapport om trygghet och studiero visar att många skolor klarar arbetet med trygghet och studiero väl men att det i vissa skolor finns betydande problem och brister. I skolor där det inte fungerar saknas ett främjande och förebyggande arbete. Man har inte en heltäckande bild av nuläget och arbetar inte skolövergripande, medan skolor som har lyckats väl med trygghet och studiero involverar hela organisationen, arbetar systematiskt såväl här och nu som långsiktigt och har dessutom en skolledning som aktivt driver arbetet. </p><p>Fru talman! Det är viktigt att vi stärker tryggheten och studieron för att eleverna ska kunna fokusera på att ta till sig kunskaper och för att lärare ska trivas i yrket. Därför har Centerpartiet inom ramen för januariavtalet medverkat till den proposition som regeringen nu ska ta fram om en nationell plan för trygghet och studiero. Vi har varit med och infört kompetensutveckling för rektorer i praktisk organisering och i arbetsmiljö samt en rekryteringsutbildning för rektorer för att stärka rektorerna. Vi tror på att det lokala ledarskapet har en betydande roll när det gäller att skapa trygga miljöer i skolan. </p><p>I mitt nästa anförande kommer jag att gå in mer på vad Centerpartiet vill se för ytterligare reformer för att stärka tryggheten i skolan. </p>",
    "intressent_id": "0519542449425",
    "rel_dok_id": "",
    "replik": "N",
    "systemdatum": "2022-04-11 17:45:39"
  }
}