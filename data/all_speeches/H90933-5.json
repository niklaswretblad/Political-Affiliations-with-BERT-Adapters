{
  "anforande": {
    "dok_hangar_id": "5112846",
    "dok_id": "H90933",
    "dok_titel": "Protokoll 2021/22:33 Onsdagen den 24 november",
    "dok_rm": "2021/22",
    "dok_nummer": "33",
    "dok_datum": "2021-11-24 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "689c9294-3e5f-ec11-915f-901b0eac4c70",
    "anforande_nummer": "5",
    "talare": "Annie Lööf (C)",
    "parti": "C",
    "anforandetext": "<p>Herr talman! Den turbulens som har varit sedan i somras visar effekterna av att ge ytterkanterna makt över hur Sverige styrs. Sverigedemokraterna och Vänsterpartiet gick då samman för att fälla regeringen och det mittensamarbete i form av januariavtalet som har tjänat Sverige väl de senaste åren.</p><p>Genom att ingå januariavtalet bidrog Centerpartiet till att förbättra för människor när det gäller att bo i hela landet. Vi har gjort viktiga insatser för klimatet och jämställdheten och sett till att människor i utanförskap kommit närmare arbetsmarknaden. Vi har visat att det går att sänka skatterna rejält, främst för dem med låga inkomster, och samtidigt satsa rejält på att stärka välfärden i hela landet.</p><p>Det är just den typen av samarbete i mitten som ger mest stabilitet och fokus på de politiska reformer som Sverige behöver mer av. Centerpartiet kommer att fortsätta att sträva efter att fler partier ska inse att beroendet av ytterkanter inte är vägen framåt för att lösa de samhällsproblem som Sverige möter i dag.</p><p>Tyvärr föll januariavtalet i somras. Då var det inte längre möjligt att fortsätta ett aktivt samarbete med regeringen. Vi valde trots det att släppa igenom en socialdemokratisk statsminister baserat på den överenskommelse som vi hade om att genomföra partsuppgörelsen om LAS och omställning på arbetsmarknaden, om en stärkt äganderätt till skogen och om ett reformerat strandskydd som gör det enklare att bo och leva i hela landet. Vi i Centerpartiet är fortsatt beredda att ta ansvar för att Sverige ska kunna regeras samtidigt som vi håller Sverigedemokraterna borta från regeringsmakten. Nu genomförs också denna överenskommelse. Vi lägger därför ned våra röster, det vill säga trycker gult vid dagens omröstning om Magdalena Andersson.</p><p> STYLEREF Kantrubrik \\* MERGEFORMAT Prövning av förslag till statsminister</p><p>För Centerpartiet betyder den gula knappen att vi i ett givet parlamentariskt läge inte ser en annan möjlig regeringsbildare. Det innebär inte att vi ingår i regeringsunderlaget. Att hävda det är en vantolkning av den parlamentariska praxis som vi, liksom många andra partier i Sveriges riksdag, har använt oss av under de senaste decennierna. Moderaterna, Kristdemokraterna och Vänsterpartiet ingick till exempel inte i samma regeringsunderlag efter valet 2014, men alla valde att rösta gult för att inte ge Sverigedemokraterna inflytande över regeringsmakten. Sverige har en lång parlamentarisk tradition av minoritetsregeringar och av att dessa ska kunna styra landet. Det är väldigt oroande att så många partier inte längre står bakom denna viktiga grund i vår parlamentarism.</p><p>Sverige behöver en regering under den begränsade tid som är kvar fram till valet. Vi vill se till att Sverige har en regering, men vi håller Sverigedemokraterna borta från regeringsmakten.</p><p>Självklart kommer vi att vara konstruktiva och samarbeta i många frågor, men vi kommer inte att ha något budgetsamarbete eller annat organiserat samarbete med regeringspartierna. Vi kommer att rösta på vår egen budget, vår egen politik, i eftermiddag och göra som vi alltid har gjort i opposition: lägga ned våra röster i slutvoteringen.</p><p>Vi är ett fristående liberalt oppositionsparti som kommer att gå till val nästa år som ett självständigt alternativ.</p><p>(Applåder)</p>",
    "intressent_id": "0862868280923",
    "rel_dok_id": "",
    "replik": "N",
    "systemdatum": "2021-12-17 14:38:37"
  }
}