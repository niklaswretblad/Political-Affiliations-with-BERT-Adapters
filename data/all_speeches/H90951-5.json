{
  "anforande": {
    "dok_hangar_id": "5116499",
    "dok_id": "H90951",
    "dok_titel": "Protokoll 2021/22:51 Onsdagen den 12 januari",
    "dok_rm": "2021/22",
    "dok_nummer": "51",
    "dok_datum": "2022-01-12 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "7465139e-2ab4-ec11-9167-901b0eac4c78",
    "anforande_nummer": "5",
    "talare": "Nooshi Dadgostar (V)",
    "parti": "V",
    "anforandetext": "<p>Fru talman! I år får du med sjuk- och aktivitetsersättning mer pengar att röra dig med, med början redan denna månad. Vänsterpartiet säkrade i budgeten för i år en höjning med uppemot 2 000 kronor i månaden. Reglerna i sjukförsäkringen ska därutöver bli rättvisare, och det ska bli enklare att kvalificera sig. Förändringen görs därför att det är din rättighet att få ut på den försäkring som du har betalat in till.</p><p>I över ett decennium har moderater och socialdemokrater turats om med att försämra vår sjukförsäkring. Svårt sjuka har utförsäkrats och ersättningsnivåer släpat efter trots de många löften som givits före valen.</p><p>Nu börjar vi äntligen städa upp efter dessa två partiers svek mot svårt sjuka personer i behov av sin egen försäkring. Vänsterpartiets besked till väljarna är att vi kommer att fortsätta förbättra sjukförsäkringen även efter nästa val, för mer återstår att göra.</p><p>Nu ska vi höja pensionerna. Sverige har flest fattiga pensionärer i Norden. Den hemliga pensionsgrupp som styrt vårt pensionssystem i snart 30 år har misslyckats med uppdraget att upprätthålla pensionsnivåerna. Det som utlovades när gruppen grundades var att de statliga pensionerna skulle landa på 60-65 procent av den tidigare lönen. Så ser det inte ut i dag. Då hade många haft betydligt högre pension. Många får i dag en chock när de går i pension.</p><p>Personer som har kämpat och slitit ett helt liv landar efter ett långt arbetsliv på bara några tusenlappar. De får därtill höra av proffstyckare och högerdebattörer att de minsann inte har jobbat eller gjort rätt för sig, eftersom de får garantipension. Inget kunde vara mer fel. Sju av tio av de kvinnliga kommunalare som har arbetat och slitit under den här pandemin kommer att få garantipension. Att säga att de inte skulle ha jobbat är att vara mer än lovligt verklighetsfrånvänd.</p><p>För att stoppa urholkningen av våra pensioner är det nödvändigt att agera nu. Vänsterpartiets villkor för att släppa fram Magdalena Andersson var att hon skulle lägga fram en reform som ordentligt förstärkte pensionerna. Den låga svenska grundpensionen har under lång tid hållit nere alla pensioner. Det är därför ett viktigt steg att regeringen nu ska lägga fram pensionsförslag på riksdagens bord. Det är den största höjningen sedan nuvarande garantipensionssystem instiftades.</p><p>Men dessa inkomstförstärkningar äts nu delvis upp av de skenande elpriserna. Elräkningen för december kommer att bli en chock för många familjer och företag när den dimper ned i dagarna. Ändå lever vi i ett land som producerar mycket och billig fossilfri energi. Det är en kraftproduktion som har byggts upp under generationer och är ett resultat av uppoffringar och framsynta investeringar som svenska folket har gjort i syfte att tillgodose vårt behov av billig el.</p><p>Men liksom inom många områden - skolan, äldreomsorgen och sjukvården - är nu också elen utsatt för en ansvarslös privatiserings- och marknadspolitik. Det har lett till att den billiga elen under den här vintern har sålts till hushållen till ett pris som är uppemot 20 gånger högre än vad det kostar att producera den.</p><p>Det är inte bara Sverige som leker marknad med elen. EU har varit pådrivande. Sverige och den svenska regeringen kopplar nu ihop den svenska billiga marknaden med EU-ländernas marknader. Många av dem har misskött den nödvändiga energiomställningen och har därför ett mycket högre elpris. Detta leder det till att de svenska elpriserna skenar. De som drabbas är de svenska elkunderna, den svenska industrin och sysselsättningen. Elbolagen är såklart glada. De gör nu stora och oskäliga övervinster när elen i stället kan exporteras till marknader i övriga EU.</p><p> STYLEREF Kantrubrik \\* MERGEFORMAT Partiledardebatt</p><p>Den okloka elpolitik som regeringen har bedrivit måste upphöra, utbyggnaden av elkablar till EU måste stoppas och exporten måste omregleras.</p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2022-04-04 17:19:55"
  }
}