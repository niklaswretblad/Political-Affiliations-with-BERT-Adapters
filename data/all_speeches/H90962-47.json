{
  "anforande": {
    "dok_hangar_id": "5118961",
    "dok_id": "H90962",
    "dok_titel": "Protokoll 2021/22:62 Tisdagen den 1 februari",
    "dok_rm": "2021/22",
    "dok_nummer": "62",
    "dok_datum": "2022-02-01 00:00:00",
    "avsnittsrubrik": "Svar på interpellation 2021/22:289 om möjligheten att ta körkort under falsk identitet",
    "underrubrik": "",
    "kammaraktivitet": "interpellationsdebatt",
    "anforande_id": "7ca859bc-3cbb-ec11-9167-901b0eac4c78",
    "anforande_nummer": "47",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p>Fru talman! Tack, Thomas Morell! Jag tror kanske att detta är en av de få frågor där Thomas Morell och jag nog har samma utgångspunkt. Annars brukar vi väldigt ofta skilja oss åt.</p><p>Jag är stolt över att den här regeringen verkligen har tagit tag i alla de här frågorna, som var ganska orörda innan vi tillträdde i regeringsställning. Både Justitiedepartementet, justitieministern och Infrastrukturdepartementet har gjort ett antal insatser när det gäller att komma till rätta med alltifrån fusk med identitetshandlingar och körkort till insatser mot bilmålvakter och svarta körskolor.</p><p> STYLEREF Kantrubrik \\* MERGEFORMAT Svar på interpellationer</p><p>Relativt nyligen kunde jag berätta om nya insatser just när det gäller att komma åt fusk vid förarprov eller för den delen svarta körskolor, och glädjande nog ser vi nu att det också har kommit ett antal fällande domar. Sakta men säkert börjar alltså år av utredande och regelarbete att få ordentlig effekt.</p><p>Jag tror att det är så vi ska se det. Tidigare regeringar har tyckt att det här har varit upp till marknaden att hantera, och så bantade man anslagen till myndigheterna och lät bli att utreda riskerna för missutnyttjande av samordningsnummer eller körkort. Det är nu otroligt viktigt att vi säkerställer att vi har ordning och reda i detta.</p><p>I juni 2021 trädde ett antal regler i kraft kring just samordningsnummer och identitetshandlingar som rör både Skatteverket, Transportstyrelsen och andra. Det pågår också ett utredningsarbete kring körkortet som id-handling, och det är inte otänkbart att vi hamnar i ett läge där körkortet inte längre ska vara en id-handling utan bara någonting som bevisar att man har rättigheten och möjligheten att framföra fordonet.</p><p>Körkortets utformning med identitet, bioinformation och liknande är också internationellt reglerat. Här pågår ett samarbete inom EU och internationellt kring vilka krav vi ska ställa på körkorten framöver. Jag tror inte att Thomas Morell har någon annan uppfattning, men jag tror att det är viktigt för den som följer debatten att känna till den utmaningen.</p><p>Det är viktigt att säkerställa identiteten och göra de kontroller som krävs, och vi ska både folkbilda och utbilda personal inom våra myndigheter och i andra sammanhang. Dessutom ska vi se till att göra mer kontroller än tidigare. Framför allt ska vi utveckla möjligheter så att inte sekretessbestämmelser försvårar för myndigheter att samköra information. Vi har också relativt nyligen presenterat och gjort åtgärder på detta område.</p><p>Jag uppskattar engagemanget, och jag är stolt över att vi nu har haft flera insatser för att komma till rätta med fusket. Fler kommer, kan jag avisera, för vi har haft ett antal utredningar för vilka utredningsresultaten fortfarande bereds i Regeringskansliet.</p><p>Det ska vara ordning och reda. Vi ska inte ha fusk med körkort eller med förarutbildningar. Vi ska inte ha fusk med hur man hanterar körskoleutbildningen. Det ska vara väl utbildade förare som får en gedigen utbildning på våra vägar. Detta tillsammans med säkrade fordon och bra infrastruktur gör att vi också kan minska antalet dödade och skadade i trafiken.</p><p>Till sist vill jag ändå passa på att nämna att de som beställer transporter och de som äger och driver åkerier naturligtvis ska säkerställa att det finns goda tidsramar och goda möjligheter för den som är yrkeschaufför att också fullfölja sitt arbete på ett bra sätt. Chauffören ska inte stressas av snäva tidsmarginaler, låga löner eller annat. Det är otroligt viktigt att vi fortsätter att bevaka frågan, inte minst när mobilitetspaketet ska implementeras.</p>",
    "intressent_id": "0284192765516",
    "rel_dok_id": "H910289",
    "replik": "N",
    "systemdatum": "2022-04-13 17:17:33"
  }
}