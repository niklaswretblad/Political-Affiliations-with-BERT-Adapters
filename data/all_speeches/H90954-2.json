{
  "anforande": {
    "dok_hangar_id": "5117132",
    "dok_id": "H90954",
    "dok_titel": "Protokoll 2021/22:54 Tisdagen den 18 januari",
    "dok_rm": "2021/22",
    "dok_nummer": "54",
    "dok_datum": "2022-01-18 00:00:00",
    "avsnittsrubrik": "Svar på interpellationerna 2021/22:185 och 244 om brister i vinterväghållningen",
    "underrubrik": "",
    "kammaraktivitet": "interpellationsdebatt",
    "anforande_id": "2758042c-bdb5-ec11-9167-901b0eac4c78",
    "anforande_nummer": "2",
    "talare": "Thomas Morell (SD)",
    "parti": "SD",
    "anforandetext": "<p>Fru talman! Tack för svaret, statsrådet!</p><p>Det här med vinterväghållning har vi ställt både skriftliga frågor och interpellationer om tidigare. Vi kan konstatera att vinterväghållningen i landet har allvarliga brister. Statsrådet säger att det finns tillräckligt med ekonomiska resurser för att klara en väl fungerande vinterväghållning. Om så är fallet måste det vara problem med hur man utför denna vinterväghållning.</p><p>Jag vill först och främst säga att det inte är hos dem som är ute på vägen, alltså utförarna, som problemet ligger. Det handlar snarare om hur systemet är uppbyggt och att Trafikverket i alltför stor utsträckning hänger upp sig på vad \"meteorologerna i diket\" säger, alltså de kameror som tittar ut över vägbanan för att se om det är halt eller inte. Dessa elektroniska meteorologer har en viss förmåga att sova över. De vaknar väldigt sent. När de väl larmar för att det är halt har det varit halt i flera timmar.</p><p>Detta har vi diskuterat tidigare. Det är nu dags att man gör ett omtag. Regeringen måste se till att Trafikverket ser över sina rutiner för hur man sköter vinterväghållningen.</p><p>Denna vinter inleddes ju dramatiskt när ett sextiotal lastbilar blev stående på E4:an uppe vid Sundsvall. Det var också två allvarliga olyckor där buss och lastbil var inblandade. En, vill jag minnas, var ute på Värmdö här i Stockholm, en annan uppe i Sundsvall. Lyckligtvis gick dessa olyckor bra. Visserligen blev människor skadade, men det var ingen som omkom.</p><p></p><p>Det är detta som är problemet. Jag var nu på morgonen, inför denna debatt, inne och tittade på Facebooksidan Vägen är vår arbetsplats. Där kan man följa yrkesförarna ute på vägen och se hur de upplever vinterväghållningen. Man kan konstatera att regeringen och Trafikverket lever i en parallell verklighet i förhållande till dem som faktiskt är ute på vägen. En förare skrev i morse att E4:an mellan Kolmården och Hölö-Mörkö i går var så hal att det var rena glansisen, ren skridskobana, trots att det var plusgrader och uppehåll. Det var många olyckor utanför Nyköping.</p><p>Nu pratar vi om en Europaväg, Europaväg 4, en av de viktiga pulsådror vi har i landet, som alltså inte håller en rimlig standard för att vara säker.</p><p>Att det kan vara svårt att upprätthålla en god standard just när ett vinterväder är väldigt intensivt och ligger på har jag full förståelse för. Det är inte så enkelt. Men när det har gått flera timmar, det är plusgrader och man ändå inte har lyckats göra vägen farbar på ett godtagbart sätt är det något annat som fallerar, och det är denna sagolika tilltro till elektronisk utrustning som står utmed vägkanten och som reagerar alldeles för saktfärdigt. Här måste det bli en annan tingens ordning.</p><p>Förr i tiden - jag är så gammal att jag har upplevt det - fanns det vägmästare som åkte ut och tittade hur vägarna såg ut i deras område. Sedan satte de in åtgärder för att säkerställa en god standard. De som var ute på vägen visste också att just i den här kröken eller i den här sänkan fryser det på lite hårdare, och så ökade de givan. Det får man inte i dag. Nu sitter det någon tjänsteman och tittar på en dataskärm och säger: Du får inte lägga på mer än så här. Detta trots att den som är operatör där ute vet att det krävs mer åtgärder för att klara halkan.</p>",
    "intressent_id": "0880018341619",
    "rel_dok_id": "H910185, H910244",
    "replik": "N",
    "systemdatum": "2022-04-06 17:21:33"
  }
}