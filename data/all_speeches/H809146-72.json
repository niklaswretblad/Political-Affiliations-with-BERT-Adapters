{
  "anforande": {
    "dok_hangar_id": "5102230",
    "dok_id": "H809146",
    "dok_titel": "Protokoll 2020/21:146 Tisdagen den 22 juni",
    "dok_rm": "2020/21",
    "dok_nummer": "146",
    "dok_datum": "2021-06-22 00:00:00",
    "avsnittsrubrik": "Ändrade regler i utlänningslagen",
    "underrubrik": "",
    "kammaraktivitet": "ärendedebatt",
    "anforande_id": "52ea50f7-3328-ec11-915b-901b0eac4c78",
    "anforande_nummer": "72",
    "talare": "Fredrik Malm (L)",
    "parti": "L",
    "anforandetext": "<p> STYLEREF Kantrubrik \\* MERGEFORMAT Ändrade regler i utlänningslagen</p><p>Fru talman! Nej, det är inte alls förvånande att försöka bedriva en migrationspolitik som följer internationella konventioner. Det gör ju även det här förslaget. Jag har vissa synpunkter på regeringens proposition - en hel del, faktiskt - men jag kan inte hävda att den skulle bryta mot asylrätten eller mot våra internationella åtaganden.</p><p>Problemet i detta är ju att vi också har en nation att ta ansvar för. Vi har ett Sverige där det bor 10 miljoner människor och där vi har sett en ökad polarisering och en allt tuffare situation i många bostadsområden. Det kan inte ha undgått någon - inte heller Vänsterpartiet - hur situationen är. Om Christina Höj Larsen går härifrån Helgeandsholmen till T-Centralen och tar tunnelbanan några stationer norrut märker hon att situationen ser rätt illa ut på många håll.</p><p>Om vi bedriver en migrationspolitik som är helt frånkopplad den utveckling vi har i vårt land och i våra utsatta områden riskerar vi ju att förvärra situationen. Jag kan lova Christina Höj Larsen att de som får ta smällen när vi förvärrar situationen inte är de som bor på Strandvägen, på Östermalm, i Djursholm, i Täby eller på Lidingö. De som får ta den smällen är de som bor på Järvafältet, i Gårdsten, i Angered eller i Rosengård. Det är de som får ta den stora smällen av en ökad otrygghet, av ökade sociala slitningar och ett ökat klassamhälle.</p><p>Det är en fråga som någonstans kommer tillbaka till Vänsterpartiet. Det är den fråga som sju andra partier här i riksdagen i alla fall försöker hantera och funderar över men som Vänsterpartiet inte ens har börjat fundera över: Ska alla få permanenta uppehållstillstånd direkt utan krav på jobb och krav på språkkunskaper? Och ska stora grupper av personer kunna komma som anhöriga utan krav på att ens ha en bostad? Om de som får avslag ska få stanna i alla fall, om vi monterar ned EU:s yttre gränsskydd och stoppar avtalet med tredjeländer runtomkring, vad blir då konsekvensen, Christina Höj Larsen? Måste inte Vänsterpartiet ändå tänka på vad som händer i nästa led med en sådan politik?</p>",
    "intressent_id": "0766496753128",
    "rel_dok_id": "H801SfU28",
    "replik": "Y",
    "systemdatum": "2021-10-08 14:34:13"
  }
}