{
  "anforande": {
    "dok_hangar_id": "5115718",
    "dok_id": "H90948",
    "dok_titel": "Protokoll 2021/22:48 Fredagen den 17 december",
    "dok_rm": "2021/22",
    "dok_nummer": "48",
    "dok_datum": "2021-12-17 00:00:00",
    "avsnittsrubrik": "Svar på interpellation 2021/22:144 om pandemistöd till företag",
    "underrubrik": "",
    "kammaraktivitet": "interpellationsdebatt",
    "anforande_id": "d87538a3-9595-ec11-916c-901b0e9b71a0",
    "anforande_nummer": "131",
    "talare": "Alexandra Anstrell (M)",
    "parti": "M",
    "anforandetext": "<p>Fru talman! Jag tackar ministern för svaret och vill välkomna honom till kammaren.</p><p>Jag har valt att skriva den här interpellationen efter att ha fått höra skräckhistorier, fru talman, om hur företagare fortfarande misshandlas av systemet. Tidigare i år blev det klart att Tillväxtverket gång på gång har fattat felaktiga beslut kring korttidsstöd till företag under coronapandemin. Detta har också fått ganska stor medial uppmärksamhet.</p><p>Ett av felen rör den så kallade jämförelsemånaden, vilken används för att se vilken lönenivå de anställda hos ett sökande företag har legat på. Myndigheten använder fel månad och följer inte lagen, enligt både förvaltningsrätten och Kammarrätten i Stockholm.</p><p>I en debatt i våras i den här kammaren med den tidigare näringsministern frågade jag hur man skulle säkerställa att företagarna skulle få sina pengar och att myndigheten skyndsamt skulle betala ut stöden samt hur tidtabellen för detta såg ut. Jag fick då till svar att Tillväxtverket i en ändringsbudget fått mer pengar, ytterligare 265 miljoner, i anslag för att bland annat korta handläggningstiderna, och att man hade rekryterat fler människor. Det är också det svar jag får av den nya näringsministern - nu har man rekryterat ännu fler personer och fått ännu mer pengar.</p><p>Men nu har det visat sig att företagare som fått rätt i domstol hänvisats tillbaka till Tillväxtverket, där de sedan fått nya handläggare. Handläggningstiden är flera månader. Man börjar alltså om på nytt, vilket innebär att de får fortsätta att vänta på sina pengar, som de har rätt till. Det är ju myndigheten som har gjort fel, fru talman. De här företagarna sitter och väntar på pengar. I mars kommer en företagare som jag talade med alldeles nyss att ha väntat i två år på pengarna. Jag återkommer till den företagaren.</p><p></p><p>Om jag har gjort något fel brukar jag vilja rätta till det skyndsamt. I det här fallet drar det ut på tiden. Hur kommer det sig att det drar ut så långt på tiden? Det undrar jag, och det skulle jag gärna vilja att ministern svarade på.</p><p>Flera företagare började få snurr på sina verksamheter igen, men det har blivit värre sedan jag skrev den här interpellationen. Många företagare inom till exempel restaurangbranschen trodde att julbordssäsongen skulle hjälpa till men har fått stora avbokningar. Resebranschen är också naturligtvis utsatt, eftersom många är rädda för att resa.</p><p>Fru talman! Det är stora belopp att ligga ute med för väldigt många, och det blir svårare ju längre tid det tar. Som jag sa har en del snart väntat i två år. Visst fanns det nya stöd med på regeringens presskonferens i morse, men det här handlar ju om pengar som företag skulle ha fått för länge sedan. Om jag lånar pengar av någon vill jag skyndsamt lämna tillbaka dem. I det här fallet har företagarna fått rätt i domstol. Ändå har myndigheterna inte betalat ut pengarna. Det är näst intill kriminellt.</p><p>Även om myndigheten har fått mer pengar verkar allt inte stå riktigt rätt till. Varken mer pengar eller mer personal verkar lösa uppgiften. Hur kan det komma sig att dessa företagare drabbats av ytterligare handläggningstider? Dessa företagare har hanterats felaktigt av myndigheten, och de har fått rätt i domstol. Hur avser den nya ministern att säkerställa att de får sina utlovade pengar skyndsamt?</p>",
    "intressent_id": "0866055333028",
    "rel_dok_id": "H910144",
    "replik": "N",
    "systemdatum": "2022-02-24 18:18:12"
  }
}