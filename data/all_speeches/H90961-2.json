{
  "anforande": {
    "dok_hangar_id": "5118676",
    "dok_id": "H90961",
    "dok_titel": "Protokoll 2021/22:61 Fredagen den 28 januari",
    "dok_rm": "2021/22",
    "dok_nummer": "61",
    "dok_datum": "2022-01-28 00:00:00",
    "avsnittsrubrik": "Särskild debatt om hedersrelaterat våld och förtryck",
    "underrubrik": "",
    "kammaraktivitet": "",
    "anforande_id": "03c790c4-7aba-ec11-9167-901b0eac4c78",
    "anforande_nummer": "2",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p>Fru talman! Vi säger ju ofta att våra barn är en gåva, och det är de ju på sätt och vis, men vi äger dem inte. Vi äger inte våra barn. De är inte bara något slags bihang till familjen, utan de är egna individer och de har egna rättigheter. Detta har varit en utgångspunkt för svensk barn- och ungdomspolitik i decennier, ända sedan Sverige för 50 år sedan bröt upp från det gamla konservativa förhållningssätt som gick ut på att familjen skulle styras av ett manligt familjeöverhuvud som kunde styra och ställa lite som han själv ville. </p><p>De gamla konservativa värderingarna fick ge vika för en progressiv familjepolitik som utgick från individens rättigheter. Det ledde till en enorm frigörelse för kvinnor, naturligtvis, men också för barn och ungdomar. Det var socialdemokratin som gick i bräschen för den utvecklingen.</p><p>Barns och ungdomars rättigheter är odelbara, och de ska respekteras. Det spelar ingen roll vilken härkomst du har, vilket språk du talar eller vilken religion du tror på. Du har rätt att själv välja väg i livet, att själv välja kärlek och livspartner och själv välja vem du ska gifta dig med när den tiden kommer. Vi som samhälle har en skyldighet att upprätthålla dina rättigheter. </p><p>Trots detta är hedersrelaterat våld och förtryck något som drabbar väldigt många flickor och pojkar i Sverige och som begränsar dem, förstör deras barndom och ofta märker dem för livet. Det är en särskilt vederstygglig brottslighet eftersom gärningsmännen är de som egentligen har till uppgift att skydda dig, att stödja dig och att hjälpa dig ut i livet. Men i stället begår de dessa brott mot dig. Det kan vara dina föräldrar. Det kan vara dina bröder. Det kan vara dina kusiner. </p><p>Här kan vi som samhälle inte lägga fingrarna emellan. Lagen gör inte halt framför hemmets tröskel. Tvärtom! Samhället har ett särskilt ansvar för att bekämpa också de här brotten och försvara dessa barns och ungdomars rättigheter. </p><p>Vi har vidtagit en rad åtgärder på senare år för att skärpa lagstiftningen och intensifiera rättsväsendets insatser mot hedersrelaterade brott. Vi har infört en särskild straffskärpningsgrund, så att brott med hedersmotiv ska straffas hårdare. Den används nu av domstolarna. Det växer fram en allt strängare praxis.</p><p> STYLEREF Kantrubrik \\* MERGEFORMAT Särskild debatt om hedersrelaterat våld och förtryck</p><p>Vi har infört utreseförbud för barn och ungdomar som riskerar att föras utomlands för att könsstympas eller giftas bort. Det började tillämpas redan första veckan som det var infört. Här har det funnits ett stort behov. </p><p>Vi har skärpt barnäktenskapsbrottet, så att det nu räcker med att en vårdnadshavare tillåter att ett sådant äktenskap genomförs för att dömas. Det kan bli upp till fyra års fängelse för det. Vi har sett till att utländska barnäktenskap inte längre kan godkännas i Sverige, och vi har stoppat möjligheten att få dispens för att gifta sig om man är under 18 år. </p><p>Vi har sett till att polisen har kunnat rekrytera 350 utredare med särskilt fokus på utsatta brottsoffer, där ju hedersbrotten är en del. Vi har sett till att åklagarna har prioriterat de här brotten. Man har nu utsett 66 åklagare med särskild kompetens för de här brotten. </p><p>Vi har permanentat och kraftigt ökat stödet till Sveriges tjej- och kvinnojourer. Vi har ökat UD:s insatser för att kunna få hem barn och ungdomar som förts utomlands för att giftas bort, och vi har gått in med nästan en halv miljard kronor för att subventionera kommunernas omhändertagande av barn och ungdomar som far illa. </p><p>Detta är bara några axplock av allt det vi har gjort. Nästa steg är att inrätta ett särskilt hedersbrott med en egen straffskala för att ytterligare kunna få upp straffen för de brotten. Det liknar det vi socialdemokrater gjorde för 20 år sedan, när vi drev igenom lagen om kvinnofridskränkning för att få upp straffen när det gäller våld mot kvinnor. Det blev mycket framgångsrikt, och nu vill vi göra samma sak när det gäller hedersbrotten.</p><p>Jag kan försäkra att vi kommer att fortsätta att driva igenom reformer för att bekämpa och förebygga hedersbrott. Hedersförtryck har ingen plats i det svenska samhället. </p>",
    "intressent_id": "0473783431010",
    "rel_dok_id": "",
    "replik": "N",
    "systemdatum": "2022-04-12 18:08:41"
  }
}