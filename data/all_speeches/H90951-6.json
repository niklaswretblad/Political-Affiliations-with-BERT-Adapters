{
  "anforande": {
    "dok_hangar_id": "5116499",
    "dok_id": "H90951",
    "dok_titel": "Protokoll 2021/22:51 Onsdagen den 12 januari",
    "dok_rm": "2021/22",
    "dok_nummer": "51",
    "dok_datum": "2022-01-12 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "7565139e-2ab4-ec11-9167-901b0eac4c78",
    "anforande_nummer": "6",
    "talare": "Ebba Busch (KD)",
    "parti": "KD",
    "anforandetext": "<p>Fru talman! Varje nyår är ett löfte om förändring, en påminnelse om att det som är nu inte är givet och om att kraften finns hos var och en av oss att bidra till förnyelse och framtid. Därför är jag i dag hoppfull om Sveriges framtid, inte för att Sverige är på väg åt rätt håll i dag utan för att det inte är förutbestämt att vi måste färdas i den riktningen. Vi kan välja att slå in på en annan väg. Det finns en stor längtan efter just förändring i vårt samhälle. Därför kommer detta år att bli året då vi får en ny regering, året som ger en ny start för Sverige. Det är vad vi behöver: en ny start och en ny regering.</p><p>Det talas ibland om att politiken borde drömma större. Efter sju år med den här regeringen är det dock stora drömmar att tro på en framtid där sådant som vi har tagit för givet är tryggat igen. Det handlar om att billig och utsläppsfri el alltid ska finnas när vi behöver den, oberoende av väder och årstid. Priset vid pump ska inte heller skära stora hål i plånboken hos barnfamiljer, landsbygdsbor och andra som behöver bilen. Och man ska inte behöva vara orolig för att högre matpriser och högre hyror väntar runt hörnet i spåren av en politik som har gjort alla insatsvaror dyrare.</p><p>Vi ska ha ett Sverige man kan lita på. Polis och ambulans ska finnas där när man behöver dem. Man ska veta att det finns en trygg plats på BB när nästa generation ska födas. Sverige ska vara ett land där man inte behöver köa till vård eller till äldreboende när man har blivit gammal. Det ska vara ett land där varje människa har friheten att förverkliga sina drömmar, just för att man kan lita på att staten sköter det som bara staten kan sköta - ett Sverige som fungerar.</p><p>Vill man se ett Sverige som är präglat av både frihet och trygghet har man bara ett val i höst. Låt oss utvärdera de två alternativ som svenska folket har att välja mellan. På ena sidan finns ett sammansvetsat regeringsalternativ där Kristdemokraterna och Moderaterna är kärnan. Det är ett regeringsalternativ som har bevisat att vi kan manövrera i svåra parlamentariska landskap och som har en samkörd politisk agenda för en ny start för Sverige. På andra sidan finns en rödgrön röra som inte styr vårt land men som har surrat sig väl vid rodret och som inte kan förklara vilka partier som egentligen ska samarbeta eller hur de ska kunna enas om en budget framöver.</p><p>I praktiken står vi inför en situation där det bara existerar ett funktionellt regeringsalternativ, ett regeringsalternativ som kan samarbeta och få igenom både lagförslag och budget i riksdagen. Medborgarna har inte likt vid tidigare val att välja mellan en borgerlig regering eller en rödgrön regering. Svenska folket har i praktiken att välja mellan fyra år till av rödgrönt regeringskaos eller en ny start för Sverige. Har man ett hjärta som klappar för Sverige behöver man rösta blått i nästa val.</p><p> STYLEREF Kantrubrik \\* MERGEFORMAT Partiledardebatt</p><p>Vad har vi egentligen fått under dessa sju år med rödgrönt styre? Vad är det de har levererat? Antalet som står i vårdkö har gått upp. Antalet vårdplatser har gått ned. Antalet skjutningar har gått upp. Polistätheten har gått ned. Antalet skjutningar har fortsatt att gå upp. Elpriserna har gått upp. Kärnkraften har stängts ned. Dieselpriserna har gått upp. Andelen svensk mat har gått ned. Långtidsarbetslösheten har gått upp. Och på rankningen över EU:s arbetslöshetsliga ligger Sverige längre ned.</p><p>Det har varit sju svåra år för verklighetens folk. Men det behöver inte bli fyra år till. Valet står mellan en rödgrön röra och en ny start för Sverige. Tillsammans kan vi välja framtiden och bygga ett Sverige man kan lita på.</p><p>(Applåder)</p>",
    "intressent_id": "0512510717328",
    "rel_dok_id": "",
    "replik": "N",
    "systemdatum": "2022-04-04 17:19:55"
  }
}