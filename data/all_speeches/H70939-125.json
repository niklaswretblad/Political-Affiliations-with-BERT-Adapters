{
  "anforande": {
    "dok_hangar_id": "5048350",
    "dok_id": "H70939",
    "dok_titel": "Protokoll 2019/20:39 Onsdagen den 27 november",
    "dok_rm": "2019/20",
    "dok_nummer": "39",
    "dok_datum": "2019-11-27 00:00:00",
    "avsnittsrubrik": "Nya regler om uppehållstillstånd för forskning och studier inom högre utbildning ",
    "underrubrik": "",
    "kammaraktivitet": "ärendedebatt",
    "anforande_id": "fb6ed504-f720-ea11-912c-901b0e9b71a8",
    "anforande_nummer": "125",
    "talare": "Jonas Andersson (SD)",
    "parti": "SD",
    "anforandetext": "<p>Herr talman! För att voteringen inte ska bli så lång börjar jag med att yrka bifall endast till reservation 1.</p><p>Ärade ledamöter! Sverige ska vara en kunskapsnation med högre utbildningar och forskning i världsklass. Jag tror faktiskt att alla ledamöter här inne i dag kan vara överens om det målet. </p><p>Låt mig börja med att tacka regeringen för en proposition som går i rätt riktning. EU:s medlemsstater får mer likartade villkor för att kunna konkurrera om studenter och forskare, och lagarna samlas på ett sätt som gör det enklare att få överblick. Reglerna för praktik och au pair-arbete har blivit tydligare, och det är förstås jättebra. Det ska vara ordning och reda i migrationspolitiken, och varför inte börja inom detta område? </p><p>Som ni alla vet kan dock även saker som är bra alltid bli bättre. Tyvärr öppnar regeringens förslag upp kryphål för fusk, och det skapar även olyckliga risker för den som kommer till Sverige. Som utlänning behöver man enligt förslaget enbart visa upp att man har ansökt om en heltäckande sjukförsäkring, inte styrka att man verkligen har en. Så vad händer då om man har kommit till Sverige, väntar på besked om försäkring och plötsligt drabbas av en brusten blindtarm? Det innebär naturligtvis en stor ekonomisk risk för individen, och det innebär samtidigt en risk för ytterligare belastning på den svenska välfärden och den svenska sjukvården.</p><p>Det här kan förstås även innebära att man när uppehållstillståndet ska förlängas inte uppfyller kraven. Då får man avslag och utvisas, i enlighet med regelverket - oavsett hur väl man presterat och oavsett vad man har tillfört kunskapsnationen Sverige. Är det något vi inte behöver mer av, herr talman, är det kompetensutvisningar. Det här skulle ganska lätt gå att åtgärda genom att helt enkelt ställa krav på en styrkt heltäckande sjukförsäkring redan vid ansökningstillfället.</p><p>Nästa fråga är kanske ännu mer principiellt viktig. Vi menar att svensk välfärd rimligtvis inte ska tas för given av utländska medborgare. I dag, och även enligt regeringens nya förslag, fungerar det inte så. Om man som utlänning flyttar till Sverige och planerar att stanna längre än ett år kan man betraktas som bosatt från dag ett. Betraktas man som bosatt innebär det att man inte behöver någon försäkring alls, för den står svenska skattebetalare för.</p><p></p><p>Herr talman! <em>Kan</em> betraktas som bosatt, sa jag. Av erfarenhet vet vi nämligen att olika myndigheter tolkar lagar och bestämmelser på olika sätt när utrymme ges. I det här fallet kan det till exempel uppstå en situation där Migrationsverket säger att du kan folkbokföra dig och ger dig uppehållstillstånd även utan sjukförsäkring - men Skatteverket ger avslag. Då står en utlänning på svensk mark med giltigt uppehållstillstånd, utanför den allmänna sjukförsäkringen och utan att det finns någon kontrollfunktion som fångar upp detta. Det innebär, som jag nämnde tidigare, stora ekonomiska risker för såväl individ som samhälle.</p><p>Svensk lagstiftning borde vara mer robust och mer genomtänkt än så här. Det är någonting som även Migrationsverket tar upp i sitt remissvar. Självklart kan vi inte lösa hela grundproblematiken, det vill säga principerna för vem som ska ha rätt till svensk skattefinansierad välfärd, i dag. Men vi kan faktiskt se till att ta åtminstone små myrsteg i rätt riktning.</p><p>Herr talman! Vi kan se till att tillsammans försöka se vad som kan komma runt hörnet - inom alla delar av migrationspolitiken.</p><p>(Applåder)</p>",
    "intressent_id": "0538494048717",
    "rel_dok_id": "H701SfU10",
    "replik": "N",
    "systemdatum": "2019-12-17 19:00:24"
  }
}