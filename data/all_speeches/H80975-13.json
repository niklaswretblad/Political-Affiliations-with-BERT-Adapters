{
  "anforande": {
    "dok_hangar_id": "5083291",
    "dok_id": "H80975",
    "dok_titel": "Protokoll 2020/21:75 Onsdagen den 3 februari",
    "dok_rm": "2020/21",
    "dok_nummer": "75",
    "dok_datum": "2021-02-03 00:00:00",
    "avsnittsrubrik": "Extra ändringsbudget för 2021 - Stöd till företag, medel för vaccinering och andra åtgärder med anledning av coronaviruset och Extra ändringsbudget för 2021 - Förstärkta stöd till företag, nedsättning av arbetsgivaravgifter för unga och andra åtgärder ...",
    "underrubrik": "",
    "kammaraktivitet": "ärendedebatt",
    "anforande_id": "ea10d8e4-cca2-eb11-9152-901b0e9b71a8",
    "anforande_nummer": "13",
    "talare": "Åsa Westlund (S)",
    "parti": "S",
    "anforandetext": "<p>Fru talman! Coronapandemin har nu haft Sverige i sitt grepp i mer än ett år. Människor går fortfarande bort eller drabbas hårt av svår sjukdom. Inom vård och omsorg är arbetsdagarna fortfarande långa och ansträngande.</p><p>Vaccineringen har påbörjats. Men vi måste alla fortsätta att hålla avstånd, avstå från sociala kontakter och jobba hemifrån om vi kan, för vi vet att det räddar människoliv.</p><p>Pandemin är i första hand ett hot mot liv och hälsa, men de ekonomiska konsekvenserna är också mycket stora. Världsekonomin har genomgått ett av de kraftfullaste fallen sedan andra världskriget. I Sverige är många oroliga för sin framtida försörjning. Många företag är i ett väldigt tufft ekonomiskt läge.</p><p>I dag kommer vi att fatta beslut om förlängda och förstärkta krisåtgärder, som kommer att hjälpa fler företag att behålla sina anställda och övervintra den ekonomiska krisen. Det har hela tiden varit osäkert hur den här krisen skulle utvecklas, inte minst hur länge den skulle komma att pågå. Det har också varit viktigt för oss att få ut pengar fort till dem som behövde stöd. Det har gjort att de ekonomiska stöden har behövt och fortlöpande behöver justeras för att vara träffsäkra, samtidigt som våra gemensamma resurser används på ett ansvarsfullt sätt. Det är också i dag ett enigt finansutskott som står bakom att regeringen ska återkomma med en sänkt anståndsränta. Det är ytterligare en sådan justering.</p><p>Extra ändringsbudget för 2021 - Stöd till företag, medel för vaccinering och andra åtgärder med anled-ning av coronaviruset och Extra ändrings-budget för 2021 - Förstärkta stöd till företag, nedsättning av arbetsgivaravgifter för unga och andra åt-gärder med anledning av coronaviruset</p><p>I dag är vi här för att debattera två extra ändringsbudgetar om nära 50 miljarder kronor i krisåtgärder för att rädda jobb och välfärd men i första hand för att rädda liv.</p><p>Fru talman! I arbetet mot covid-19 har regeringen varit tydlig: Pengar får inte, kommer inte och ska inte stå i vägen för att skydda människors liv och hälsa. Sjukvård och äldreomsorg har därför fått kraftiga tillskott. I dag beslutar vi om ytterligare förstärkningar för att säkra resurserna för vaccinering, smittspårning och sjukvård.</p><p>Det handlar om 5 ½ miljard till regionerna för fortsatt storskalig testning och smittspårning och 1 miljard för att täcka merkostnader för sjukvård och omsorg på grund av covid-19 för december 2020. Totalt har därmed kommuner och regioner fått 21 miljarder i kompensation för merkostnader under 2020. 50 miljoner avsätts för att stötta regionernas arbete med att transportera patienter mellan sig, 50 miljoner avsätts till ambulansflyg och 174 miljoner avsätts till beredskapsflygplatser.</p><p>Fru talman! Sveriges regioner ansvarar för att vaccinera så snabbt och effektivt som möjligt, men det är riksdag och regering som står för kostnaderna för vaccinet. För detta skjuter vi till 4,7 miljarder kronor samtidigt som anslaget för anskaffning av vaccin ökas med 2 miljarder kronor.</p><p>Flera myndigheter får också tillskott för att stötta regionerna i deras arbete med vaccinering. Myndigheten för samhällsskydd och beredskap får utökade anslag för att tillsammans med andra myndigheter genomföra informationsinsatser om vaccinering mot covid-19.</p><p>Fru talman! I dag beslutar vi också om medel till förlängd ersättning till riskgrupper och vissa anhöriga till och med den 30 april i år. Jag vet att många har fått vänta på dessa pengar, och jag förstår att det orsakat mycket oro och också lidande, men i dag kan vi i alla fall äntligen ta beslut om mer medel till detta.</p><p>I dag tar vi också ett första steg mot en mer rättvis sjukförsäkring. Pandemin har satt sjukförsäkringens brister i blixtbelysning. Därför kom regeringen och dess samarbetspartier överens om att sjukförsäkringen ska förbättras för dem som är sjuka i mer än 180 dagar. Den förändringen träder i kraft senare i år. Till dess behöver 180-dagarsprövningen tillfälligt stoppas, och för detta skjuter vi till resurser här i dag.</p><p>Med anledning av den ökade smittspridningen och pandemilagen kommer vi i dag att besluta om flera viktiga förstärkningar och förlängningar av regeringens ekonomiska krisstöd.</p><p>Vi förlänger och förstärker omställningsstödet och omsättningsstödet samtidigt som vi avsätter medel för ett nytt kommande stöd riktat till handels- och kommanditbolag med minst en fysisk delägare. För att särskilt stötta små företag inför vi för dessa även en möjlighet att få upp till 90 procent av de fasta kostnaderna ersatta under perioden november-februari. Vi beslutar om ett nytt nedstängningsstöd, där företag kan få upp till 100 procent av sina fasta kostnader ersatta om de skulle bli nedstängda. Vi förlänger också det statliga kreditgarantiprogrammet Företagsakuten.</p><p>Nästan 600 000 svenskar har varit korttidspermitterade under krisen och därmed undgått risken att bli av med jobbet. Korttidspermitteringarna är en viktig åtgärd både för att anställda ska kunna behålla jobbet och för att företagen ska kunna behålla viktig arbetskraft. Nu förlänger vi stödet till den 30 juni, samtidigt som vi förstärker stödet genom en möjlighet att minska arbetstiden för de anställda med upp till 80 procent under januari-mars. Vi tidigarelägger även sänkta arbetsgivaravgifter för unga mellan 19 och 23 år, så att det börjar gälla redan från den 1 januari. Inte minst kan detta vara till hjälp för hårt drabbade branscher inom hotell och restaurang som anställer just många unga.</p><p>Extra ändringsbudget för 2021 - Stöd till företag, medel för vaccinering och andra åtgärder med anled-ning av coronaviruset och Extra ändrings-budget för 2021 - Förstärkta stöd till företag, nedsättning av arbetsgivaravgifter för unga och andra åt-gärder med anledning av coronaviruset</p><p>Fru talman! Många företag har tagit del av krisstöden, och många har också kunnat få del av dem relativt fort. Men en del företag väntar och har väntat länge på utbetalning av stöd. Det är förstås inte alls bra. För att överbrygga de akuta likviditetsproblem som många står inför förlängs nu anståndstiden med ett år, samtidigt som anstånd beviljas för flera perioder.</p><p>Tillväxtverket och en del andra myndigheter får också mer resurser för att korta handläggningstiden samtidigt som kontrollen förbättras. Majoriteten av dem som söker de olika krisstöden är förstås hederliga företagare i behov av stöd. Men vi får inte vara naiva med skattebetalarnas pengar. Det handlar om stora belopp, och därmed finns också risken för att kriminella ser det som en möjlig inkomstkälla. Därför måste samhället ha ordentliga kontrollåtgärder på plats.</p><p>Fru talman! Ingen regering i något land kommer att kunna rädda alla jobb eller alla företag. Trots de enorma krisstöd och de massiva investeringar som vi nu gör i utbildningsmöjligheter över hela landet, i välfärd och i klimatomställning ser vi att arbetslösheten går upp. Det kommer att behövas fler insatser för att pressa tillbaka arbetslösheten i krisens spår.</p><p>Men för dem som ändå drabbas av arbetslöshet, oavsett om det är på grund av en pandemi eller av någon annan orsak, ska a-kassan vara en stark omställningsförsäkring. Därför har vi höjt a-kassan tillfälligt, och här i dag beslutar vi också om att de tillfälliga lättnaderna i arbetslöshetsförsäkringen för företagare förlängs.</p><p>Fru talman! Sammantaget uppgår nu totalkostnaden för alla krisåtgärder till 374 miljarder kronor. Det går inte att beskriva detta som annat än historiskt! Vi har råd med det tack vare att vi gick in i krisen med ett gott utgångsläge, tack vare den lägsta statsskulden sedan 1977 och tack vare att 350 000 fler var i arbete än innan Stefan Löfven blev statsminister.</p><p>Än är krisen långt ifrån över. Vårt fulla fokus ligger på att fortsätta säkra resurser till vaccinering och sjukvård och samtidigt rädda jobb och företag. Nu fortsätter vi det arbetet.</p><p>Därmed vill jag yrka bifall till utskottets förslag i betänkandena och avslag på motionerna.</p>",
    "intressent_id": "0802546764724",
    "rel_dok_id": "H801FiU40, H801FiU42",
    "replik": "N",
    "systemdatum": "2021-04-23 09:57:20"
  }
}