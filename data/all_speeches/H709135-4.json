{
  "anforande": {
    "dok_hangar_id": "5063044",
    "dok_id": "H709135",
    "dok_titel": "Protokoll 2019/20:135 Tisdagen den 9 juni",
    "dok_rm": "2019/20",
    "dok_nummer": "135",
    "dok_datum": "2020-06-09 00:00:00",
    "avsnittsrubrik": "Förbättrade möjligheter till bilstöd",
    "underrubrik": "",
    "kammaraktivitet": "ärendedebatt",
    "anforande_id": "c8935b0e-11bd-ea11-9135-901b0eac4c70",
    "anforande_nummer": "4",
    "talare": "Dag Larsson (S)",
    "parti": "S",
    "anforandetext": "<p>Fru talman! Egentligen skulle Mikael Dahlqvist ha stått här i talarstolen just nu. Han är den socialdemokrat i socialutskottet som behärskar de här frågorna. Jag måste säga att detta delvis är okänd terräng för mig. Men i avsikt att minska risken för smittspridning har Mikael stannat kvar i de värmländska skogarna, och det tror jag att han gör alldeles rätt i i det här fallet, även om jag inte kommer att kunna axla hans mantel. Han besitter ju större kunskap på det här området än vad jag gör. Jag har dock samrått med Mikael Dahlqvist kring det anförande som jag nu tänker hålla, fru talman.</p><p>I dag debatterar vi ett betänkande med lagändringar som innebär förbättrade möjligheter till bilstöd och som föreslås träda i kraft den 1 oktober 2020. Bilstödet är en förmån som syftar till att främja delaktigheten i samhället för personer med funktionsvariation som har svårigheter att förflytta sig eller använda allmänna kommunikationer. Därmed är det en viktig reform för att dessa personer ska kunna ta sig till arbete, studier och andra aktiviteter.</p><p>Riksdagen antog en ny lag gällande bilstöd som trädde i kraft den 1 januari 2017. Jag ska vara helt ärlig och säga att de lagändringar på området som då klubbades igenom i riksdagen inte alls blev som vi tänkt.</p><p>Ambitionerna var goda. Lagen skulle ge ett mer kraftfullt stöd till ekonomiskt svaga grupper samt ge en generell höjning av olika stöd för införskaffande av bil och hjälpmedel. Det skulle också öka möjligheterna att skaffa ett fordon med originalmonterad utrustning för att minska behovet av fördyrande efteranpassningar - en vinn-vinnsituation för alla.</p><p>Tyvärr har lagändringarna som då skedde kantats av byråkratiskt krångel från Försäkringskassans sida, som haft en annan tolkning än vad vi beslutsfattare hade. Det har i många fall ställt med ett rent elände för många försäkrade. Kostnaderna har ökat för den enskilde genom att det har ställts orimliga krav på fordonets storlek och så vidare. Aktuell statistik visar också att betydligt färre söker bilstöd.</p><p> STYLEREF Kantrubrik \\* MERGEFORMAT Förbättrade möjlig-heter till bilstöd</p><p>Därför är dagens proposition från regeringen ytterst välkommen. Den kommer att ge bättre möjligheter att skräddarsy fordon och hjälpmedel. Att skaffa ett anpassat fordon är en stor kostnad för den enskilde. Därför är höjningen av bidragen extra viktig.</p><p>Fru talman! Vad innehåller då detta betänkande? Jo, det innebär att tilläggsstöden A och B höjs. Regeringen gör bedömningen att den som till följd av sin eller eget barns funktionsnedsättning har behov av en viss anpassning av en bil oftare i dag än tidigare skulle kunna få hjälp. Det ställs också högre krav på bilens skick och ålder. Då är det befogat att höja bilstödets kompensationsgrad.</p><p>Regeringen föreslår att nivån på tilläggsbidrag för efteranpassning A höjs från 30 000 kronor till 50 000 kronor, medan det högsta beloppet för tilläggsbidrag för särskilt lämpad personbil ska höjas från 40 000 kronor till 60 000 kronor.</p><p>Ett annat problem har varit kravet på bilens höjd, som har gjort att bilarna har varit alltför stora för att vara ändamålsenliga. Det åtgärdas nu genom att det införs en höjdbegränsning. Fordonen ska kunna vara anpassade till trafikmiljön.</p><p>Ett annat problem som rättas till är att anpassningsbidrag även ska kunna lämnas till anordningar som är att anse som standardutrustning i bilen eller för normalt förekommande tilläggsutrustning till bilen. Ändringen grundar sig på att det har varit mycket svårt att finna lämpliga bilar med utrustning som lämpar sig för den sökandes behov.</p><p>Även anpassningsbidrag till äldre fordon ska kunna ges genom att kravet tas bort om du redan äger fordonet. Det kommer att möjliggöra anpassningar på eget fordon som är äldre än fyra år eller som har gått mer än 6 000 mil. Detta kommer att spara pengar för både den enskilde och samhället.</p><p>Fru talman! Vi kommer att följa den här frågan noga och se hur den nya lagen utvecklar sig i förhållande till våra ambitioner. Som jag tidigare har sagt är det en viktig reform för att öka människors frihet och delaktighet i samhället. Vår politiska ambition är tydlig: Vi socialdemokrater vill ha ett starkt och tryggt samhälle, där var och en ska få hjälp och stöd utifrån sina behov.</p><p>Jag är glad över att min regering och samarbetspartierna har lyssnat och vidtagit kraftfulla åtgärder för att få ett bättre fungerande bilstöd framöver.</p>",
    "intressent_id": "0685749336810",
    "rel_dok_id": "H701SoU17",
    "replik": "N",
    "systemdatum": "2020-07-03 11:39:40"
  }
}