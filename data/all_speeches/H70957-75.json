{
  "anforande": {
    "dok_hangar_id": "5052803",
    "dok_id": "H70957",
    "dok_titel": "Protokoll 2019/20:57 Tisdagen den 14 januari",
    "dok_rm": "2019/20",
    "dok_nummer": "57",
    "dok_datum": "2020-01-14 00:00:00",
    "avsnittsrubrik": "Svar på interpellationerna 2019/20:204 och 205 om Turkiets angreppskrig i Rojava och politiska fångar i Turkiet",
    "underrubrik": "",
    "kammaraktivitet": "interpellationsdebatt",
    "anforande_id": "83db98f2-e04c-ea11-9130-901b0e9b71a0",
    "anforande_nummer": "75",
    "talare": "Amineh Kakabaveh (-)",
    "parti": "-",
    "anforandetext": "<p>Fru talman! Jag vill tacka utrikesministern för att hon driver frågorna. Jag förväntar mig att vi aldrig ger upp. Det är viktigt. Sverige som enskilt land måste också ha en egen röst och inte bara agera genom EU, även om det är viktigt att driva frågan i både EU och FN.</p><p>Den andra viktiga frågan i mina interpellationer gäller att Sverige har all anledning att pressa Erdogan att stoppa kriget mot Rojava. Samtidigt som angreppen på demokratin äger rum inom landet använder Erdogans regim den turkiska militären till att i strid mot folkrätten gå till angrepp och anfalla nationella minoriteter, såsom kurder, assyrier och syrianer, i grannländerna. Det är nationella minoriteter som tidigare varit utsatta för Daishs och IS brutala förföljelser. När turkiska medier avslöjade att den turkiska säkerhetstjänsten smugglade vapen till Daish tvingades de journalister som skrivit om dessa förhållanden att fly utomlands för att inte fängslas.</p><p>I januari 2018 gick turkiska trupper in i Afrin, som ligger på syriskt territorium. Där drev kurdiska peshmerga, i YPG och YPJ, kampen mot Daish från Rojava. De upprättade en fungerande demokrati där kvinnor har ledande roller. Det är Erdogans skräck att kurdiska kvinnor ska ha makt att påverka, både inom landet och i andra länder. Han har påstått att han vill upprätta en så kallad säkerhetszon eftersom en sådan inte kan upprättas i ett annat land genom angrepp.</p><p>Erdogan har för avsikt att flytta tillbaka flyktingar från Turkiet till Syrien men till det kurdiskdominerade Rojava. Denna politik kommer vi ihåg. Det är en fortsättning på den politik som Hafiz al-Asad bedrev under 60-talet. Man arabiserade områden där kurder och andra minoriteter levde. Saddam bedrev liknande politik i till exempel Kirkuk och arabiserade områden där en majoritet var kurder.</p><p> STYLEREF Kantrubrik \\* MERGEFORMAT Svar på interpellationer</p><p>Erdogans regim, som utgör den starkaste Natomilitära makten i området, bedriver alltså en geopolitisk expansionspolitik och anfallskrig. I förra veckan beslutade Turkiets parlament till exempel att skicka militär till Libyen för att plundra deras naturresurser. Turkiet verkar militärt i såväl Kosovo som Somalia och Bosnien och Hercegovina, både genom Nato och som enskilt land.</p><p>Turkiet har bombat ett flertal platser i Kurdistan och Irak. I Kurdistan, Syrien och Turkiet har man förstört byar och jordbruk. Detta är fruktansvärt och måste helt enkelt få konsekvenser.</p><p>Med all respekt för utrikesministerns svar och ambitioner går det dock inte, så som hon resonerar i svaret, att ge upp i farstun. Man kan inte säga att det inte går att driva kravet om en flygförbudszon för att Ryssland är emot det. Vi måste kunna driva detta. Det går kanske inte i ett första skede men i en andra eller tredje omgång måste det kunna gå. Detta är i linje med folkrättsprincipen. Man måste kunna driva detta och se att det inte är lönlöst. </p><p>Sverige måste kräva att en flygförbudszon ska upprättas. Vi kan inte bara böja oss för vad Ryssland, Iran och Turkiet tycker.</p>",
    "intressent_id": "0545353563812",
    "rel_dok_id": "H7C120200114ip",
    "replik": "N",
    "systemdatum": "2020-02-11 16:13:33"
  }
}