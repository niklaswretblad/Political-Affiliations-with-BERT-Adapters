{
  "anforande": {
    "dok_hangar_id": "5166264",
    "dok_id": "HA0959",
    "dok_titel": "Protokoll 2022/23:59 Onsdagen den 8 februari",
    "dok_rm": "2022/23",
    "dok_nummer": "59",
    "dok_datum": "2023-02-08 00:00:00",
    "avsnittsrubrik": "Extra ändringsbudget för 2023 - Stöd till Ukraina samt åtgärder riktade till företag och hushåll till följd av höga energipriser ",
    "underrubrik": "",
    "kammaraktivitet": "ärendedebatt",
    "anforande_id": "a3cee550-efa7-ed11-917f-901b0eac4c70",
    "anforande_nummer": "3",
    "talare": "Edward Riedl (M)",
    "parti": "M",
    "anforandetext": "<p>Fru talman! Klockan 4 den 24 februari, för snart ett år sedan, inledde Ryssland ett fullskaligt krig mot sin granne Ukraina. I ett tv-sänt tal meddelade Rysslands president Vladimir Putin att han fattat beslut om en militär insats i Ukraina. I talet uppmanade han också Ukraina att lägga ned sina vapen och varnade andra länder från att lägga sig i - annars väntade konsekvenser man aldrig tidigare skådat. Detta sa Putin i sitt tal.</p><p>Bara några minuter efter att han hållit talet kom det rapporter om explosioner runt om i hela Ukraina - bomber i Kiev, Odessa, Charkiv, Mariupol och på många andra platser. Strax före 5 på morgonen, en timme senare, meddelar Ukrainas utrikesminister på Twitter att Ryssland har inlett en fullskalig invasion av Ukraina. </p><p>Den ukrainska befolkningen genomlever sedan dess krigets alla fasor. För oss som aldrig upplevt krig är det svårt att föreställa sig fullt ut precis vad det innebär. Rysslands president Vladimir Putin bär det fulla ansvaret för detta olagliga och orättfärdiga krig. </p><p>Den ukrainska försvarsviljan och försvarsförmågan har slagit omvärlden med häpnad. Men militärt och humanitärt bistånd har varit och är nödvändigt för att Ukraina ska kunna försvara sitt land. Att Ukraina vinner är viktigt för Sverige. Ja, det är viktigt för hela Europa. Att Ukraina vinner kommer att vara avgörande för den väg Europa kommer att ta. Ukrainas sak är vår, och det är vår plikt att sluta upp och göra det vi kan för att hjälpa ukrainarna i deras frihetskamp. </p><p>Sverige har redan bidragit med omfattande stödpaket till Ukraina. Detta har det rått brett politiskt samförstånd kring i den här kammaren. Det har varit militärt, humanitärt och finansiellt stöd men också pengar till civil krishantering, återuppbyggnad och reformstöd. Allt detta är nödvändigt. </p><p>Fru talman! I dag debatterar vi regeringens förslag till extra ändringsbudget, stöd till Ukraina samt åtgärder riktade till företag och hushåll till följd av höga energipriser. Tre förslag ingår i regeringens extra ändringsbudget som vi senare i dag kommer att besluta om här i riksdagen. Utöver det hittills största stödpaketet med försvarsmateriel till Ukraina handlar det om medel till gasprisstöd för hushåll i södra Sverige och om nya möjligheter för företag att skjuta upp sina skatteinbetalningar för att klara sig igenom besvärliga tider. </p><p>Det hittills största paketet med försvarsmateriel till Ukraina kommer vi att fatta beslut om i dag. Det stöds också av en enig riksdag, vilket gör att det är en styrka bakom detta. Det är ett omfattande paket på upp till 4,3 miljarder kronor som ska skänkas till Ukraina i enlighet med förslaget.</p><p>Paketet innehåller tunga och avancerade vapen och vapensystem: granatgeväret Carl Gustaf med ammunition, pansarskott 86, pansarvärnsrobotar 57 och stridsfordon 90. Dessutom ges försvarsmyndigheter i Sverige förutsättningar att återanskaffa materiel motsvarande det som skänks till Ukraina. Förslaget är en del av det stödpaket i Ukraina som regeringen presenterade den 19 januari i år. I paketet ingår även uppdrag till Försvarsmakten om att förbereda överlåtelse av artillerisystemet Archer samt ett nytt svensk-ukrainskt upphandlingsarbete. </p><p>Riksdagens samtliga partier står bakom det här förslaget. Detta visar vår beslutsamhet och den svenska beslutsamheten när det gäller att hjälpa Ukraina. Vi gör nu detta i en extra ändringsbudget, så att åtgärderna kan komma på plats snabbt. Med ett pågående krig i vårt närområde så behöver vi agera här och nu.</p><p>Fru talman! När vi äntligen såg ljuset i tunneln efter två år med pandemi startade Ryssland ett fullskaligt krig mot sin granne. Det är nu krig i Europa. Vi har energikris och hög inflation. </p><p>Svenska hushåll och företag drabbas nu, både av det som händer i omvärlden och av tidigare beslut fattade här hemma i Sverige. Avvecklingen av kärnkraft är något svenska hushåll och företag i dag betalar ett mycket högt pris för. Den nya regeringen och de fyra samarbetspartierna gör allt de kan här och nu i den akuta situationen. Samtidigt har man påbörjat ett arbete med att bygga tillbaka ny kärnkraft för att säkerställa billig, driftssäker och koldioxidfri elproduktion. </p><p>Regeringen och de fyra samarbetspartierna har redan vidtagit flera åtgärder för att stötta hushåll och företag som drabbas av höga elpriser som en följd av den nedlagda kärnkraften. Det handlar om ett elstöd till hushåll och företag i södra Sverige som senare kompletterades med ett elstöd även till hushåll i Norrland när priserna även där blivit höga, riktat elstöd till elintensiva företag och satsningar på energieffektivisering med mera. </p><p>I dag, fru talman, får vi också på plats ett gasstöd till hushåll i södra Sverige. Det omfattar 27 000 hushåll, hårt arbetande svenska familjer som har svårt att få ekonomin att gå ihop. De värmer upp sina villor med gas. Med det här stödet kommer de att få cirka 12 000 kronor i gasstöd för perioden oktober 2021 - september 2022. Det handlar om hushåll som är anslutna till det västsvenska gassystemet. Stödet är utformat så att det motsvarar elstödet under samma period. Gasprisstödet kommer att uppgå till 79 öre per kilowattimme.</p><p>Med alla beslut den nya regeringen fattat kommer Sverige att ha fått på plats mer omfattande elstöd än exempelvis Finland, Belgien och många andra länder i Europa. Men trots att svenska hushåll och företag har fått mer elstöd än i andra länder kommer det inte fullt ut att kompensera för de höga elpriserna. Långsiktigt behöver vi därför bygga tillbaka kärnkraft i Sverige för att få billigare el igen, och det är regeringens högsta prioritet. </p><p>Det tredje förslaget i regeringens förslag till extra ändringsbudget att ge företag nya och utökade möjligheter till anstånd med skatteinbetalning. Från och med den 13 februari ska företag få utökade möjligheter till tillfälliga skatteanstånd. Syftet är att stötta sunda och livskraftiga företag som drabbas av likviditetsproblem till följd av hög inflation och höga elpriser. Så räddar vi jobb i svåra tider. Förslaget innebär bland annat att den bortre tidsgränsen för anstånden flyttas från den 12 februari till den 12 september 2023. Anstånd får beviljas även för redovisningsperioder som infallit i april till och med juni 2022, och det maximala antalet anståndsmånader höjs från nio till tolv. </p><p>Fru talman! Med detta yrkar jag bifall till utskottets förslag.</p>",
    "intressent_id": "0273506284025",
    "rel_dok_id": "HA01FiU31",
    "replik": "N",
    "systemdatum": "2023-02-08 21:30:20"
  }
}