{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "5a94bf96-a1ad-eb11-914f-901b0eac4c78",
    "anforande_nummer": "194",
    "talare": "Cecilie Tenfjord Toftby (M)",
    "parti": "M",
    "anforandetext": "<p>Fru talman! Norden - våra närmaste grannar och broderfolk, kulturellt och historiskt väl förankrade i varandra. Världens mest integrerade region vill vi vara.</p><p>Tyvärr har pandemin skapat helt nya förutsättningar för vårt nordiska samarbete. Det nordiska samarbetet är starkt, vill jag fortfarande påstå. Sedan Helsingforsavtalet trädde i kraft den 1 juli 1962 har vi ständigt arbetat för att utveckla våra nära band. Den gemensamma nordiska arbetsmarknaden är kanske det som för våra invånare tydligast visar hur vi har vuxit tillsammans. Den gemensamma arbetsmarknaden har tjänat oss väl.</p><p>Öresundsregionen, Bohuslän och Värmland är exempel på områden där landgränserna vanligtvis känns närmast utsuddade. Vi bor i ett land och arbetar i ett annat, och vi handlar och semestrar hos varandra. Norge är en av Sveriges absolut viktigaste handelspartner. Vi är beroende av varandra, ett beroende som i en annars osäker värld känns tryggt och förutsägbart. Men, fru talman, pandemin har dramatiskt ändrat detta. Gränserna har stängts, många kommer inte till sin arbetsplats, näringslivet i gränsområden lider och människor blir arbetslösa.</p><p>Tonläget mellan grannländerna har blivit hårdare och exkluderande. Under pandemin har det visat sig att det nordiska samarbetet, som har känts så naturligt att vi tidigare inte ens har funderat på det, behöver vårdas och utvecklas. När Norge stängde sina gränser för svenska arbetspendlare blev livet för mer än 6 000 svenskar mycket svårt. Med ens står man utan möjlighet att ta sig till sitt arbete, inkomsten försvinner och man hamnar utanför de stödsystem som Norge erbjuder dem som drabbats ekonomiskt av pandemin. Svaren vi får när vi tar upp den ohållbara situation som detta skapat är att utifrån de regelverk som finns kan inget göras för att underlätta för alla människor som drabbats.</p><p></p><p>Norden är summan av oss som bor här. Om vi vill vara världens mest integrerade region måste vi se till att vi även i svåra tider kan upprätthålla vårt goda samarbete.</p><p>Fru talman! Från det att Helsingforsavtalet trädde i kraft den 1 juli 1962 har mycket positivt hänt. Vi har tagit tag i gränshinder, och vi har utvecklat nära samarbeten som gör det möjligt att bo, arbeta och studera i våra nordiska länder och resa mellan dem. Men det nordiska samarbetet var inte rustat för en global pandemi. Detta har blivit sorgligt tydligt det senaste året.</p><p>Förtroendet för vår gemensamma arbetsmarknad är hotat. Tonläget grannar emellan är inte längre välkomnande, utan exkluderande. Det nordiska samarbetet är ingen naturlag, utan det måste vårdas och utvecklas. Därför, fru talman, anser jag att det nu är dags för regeringen att ta initiativ till ett uppdaterat avtal mellan oss nordiska grannar - broderfolken - som tar höjd för hur vi vårdar samarbetet även när vi hamnar i nästa globala kris.</p>",
    "intressent_id": "010343930918",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}