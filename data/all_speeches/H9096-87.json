{
  "anforande": {
    "dok_hangar_id": "5104875",
    "dok_id": "H9096",
    "dok_titel": "Protokoll 2021/22:6 Måndagen den 20 september",
    "dok_rm": "2021/22",
    "dok_nummer": "6",
    "dok_datum": "2021-09-20 00:00:00",
    "avsnittsrubrik": "Debatt med anledning av budgetpropositionens avlämnande",
    "underrubrik": "",
    "kammaraktivitet": "",
    "anforande_id": "2ee5fe42-382c-ec11-915b-901b0eac4c78",
    "anforande_nummer": "87",
    "talare": "Jakob Forssmed (KD)",
    "parti": "KD",
    "anforandetext": "<p>Fru talman! Ingen är trygg förrän alla är trygga. Det har bäring på den ojämna vaccinfördelningen i en värld där covid utgör en fortsatt plåga och källa till osäkerhet. Men det gäller också våldet och gängkriminaliteten i vårt land. Ingen är trygg förrän alla är trygga. Det sker sprängningar och skjutningar. Mödrar och fäder begraver sina söner och döttrar. Livsutrymmet minskar där rädslan breder ut sig. Familjer lägger om sina och barnens liv. När denna grundskottlossning mot tryggheten drabbar någon drabbas vi alla.</p><p> STYLEREF Kantrubrik \\* MERGEFORMAT Debatt med anledning av budgetpropositio-nens avlämnande</p><p>Fru talman! När Sverige nu ska få en ny budget är det i ett ekonomiskt läge med betydande osäkerhet, men trots det är det, eller borde det vara, tydligare än på länge var fokus måste ligga: Gängbrottsligheten måste knäckas, vårdköerna kapas, omsorgen stärkas, klimatutsläppen bromsas och långtidsarbetslösheten brytas.</p><p>Men var är regeringens fokus? Ja, enligt Magdalena Andersson på Harpsund är ett av regeringens fokus att hitta en balans mellan de disparata viljorna från Centerpartiet och Vänsterpartiet - och en bra balans för svenska folket, hann hon tillägga.</p><p>Fru talman! Nog är det resultatet av en balansakt på slak budgetlina som vi nu ser. Skatten ska sänkas men höjas. Jobben, jobben, jobben sägs prioriteras, men arbetslinjen urholkas. Skogen ska brukas men bevaras.</p><p>Den som har försökt gå på lina vet att all kraft måste användas till att hålla balansen - tempot sjunker och kraften framåt avtar. Vi har en finansminister med förhandlingsförbud som har tvingats lasta på både den ena och den andra dyra och motstridiga reformen på balansstången för att kunna hålla sig kvar vid makten.</p><p>Fru talman! Att spendera 74 miljarder är inte svårt, men att göra det strukturellt rätt med ledarskap och reformkraft för att lösa samhällsproblem och rusta Sverige klarar inte regeringen när betydande möda ägnas åt detta maktfastklamrande. Det är dåligt för Sverige.</p><p>Tänk om regeringens alla förslag som gröper ur arbetslinjen, kalkerade från Vänsterpartiets debattartiklar, i stället handlade om åtgärder för att öka drivkraften att jobba och att anställa personer i långtidsarbetslöshet! Visst, vart och ett av regeringens förslag om ändringar i ersättningssystemen är inte fel i sig, men riktningen och fokuset är fel.</p><p>Känslan är att Sverige är på väg tillbaka till det läge som rådde före 2006, alltså att människor göms och glöms i bidragssystem och ersättningar. Så kanske det blir när Socialdemokraterna har svikit sitt viktigaste löfte: löftet om jobben. Sverige kommer allt längre från EU:s lägsta arbetslöshet - nästan längst ifrån faktiskt.</p><p>För den som blir arbetslös eller sjuk ska det finnas trygghet, men det ska också finnas en väg tillbaka till arbetsgemenskap för de flesta. Man kanske inte alltid kan jobba 100 procent av heltid, men man kan jobba 100 procent av sin förmåga.</p><p>Nu måste vi bryta långtidsarbetslösheten med ett brett reformprogram med dubbelt jobbskatteavdrag på låga inkomster för den som går från utanförskap till arbete så att jobb lönar sig och fler jobb växer fram. Förstärkta, tidigarelagda nystartsjobb så att fler arbetsgivare kan anställa långtidsarbetslösa är en åtgärd som även Arbetsförmedlingen har efterlyst.</p><p>Krav behövs i försörjningsstödet så att alla som kan det får utföra arbetsinsatser eller rusta sig för jobb. Reformer behövs för att öka möjligheterna för personer med funktionsnedsättning som har nedsatt arbetsförmåga att få ett arbete. Det behövs en ny, enkel företagsform utan moms och årsredovisning för att det inte ska vara ett helt företag att driva firma. Förslag behövs för entreprenörskap och växande företag, för omställning och mer utbildning till bristyrken parallellt med sfi så att målet om ett jobb blir tydligt.</p><p>Vi kristdemokrater viker inte en tum från att alla som kan jobba ska få chansen till en arbetsgemenskap och till att kunna stå vid en kaffemaskin med arbetskamrater och klaga lite på kaffet - just sådant som många av oss som har jobb har längtat lite extra efter.</p><p> STYLEREF Kantrubrik \\* MERGEFORMAT Debatt med anledning av budgetpropositio-nens avlämnande</p><p>Fru talman! Samma behov av riktiga, rejäla reformer gäller på område efter område. När det gäller rättsväsendet får förra årets haveri då åklagarna fick noll kronor i ökning aldrig upprepas. Nu får åklagarna mer, men då får andra för lite. Nu måste vi bygga ut hela rättsväsendet med fler domstolar och kriminalvårdsplatser. Vi måste rusta tullen och Kustbevakningen. Vi behöver fler poliser, men vi behöver också polisstödsassistenter så att polisen gör rätt saker. Vi behöver rekrytera tillbaka erfarna utredare som har gått i pension så att vi snabbt kan växla upp vår kraft i utredningsarbetet och risken att åka fast ökar, färre utsätts för brott och rättvisa skipas.</p><p>Men vi behöver också mer förebyggande insatser för att stärka familjerna, skolorna och lokalsamhället så att trygghet och hopp vänder åter till platser där de har jagats på flykten.</p><p>Samma sak med klimatet: Det behövs rejäla reformer som på allvar sänker utsläpp och ställer om och går bortom symbolpolitiken.</p><p>Fru talman! Ohälsan är en enorm utmaning, och vi har höga sjukskrivningstal, rekordlånga vårdköer och en vård som inte finns när man behöver den. Nu måste vi kapa vårdköerna. Då räcker det inte med förhoppningspengar ut i ett dysfunktionellt sjukvårdssystem, utan vi måste också har mer av nationellt ledarskap och styrning. Det behövs nu på kort sikt en stärkt primärvård och en nationell vårdförmedling som kan bidra till att vi använder den lediga kapaciteten och ser till att den kommer patienterna till del.</p><p>Vi behöver också genomföra en omfattande sjukvårdsreform, för de 21 regionerna klarar inte vårdens samtliga förmågor på ett bra sätt, och det behövs nya grepp.</p><p>Vi måste också se att ohälsa hänger samman med relationer eller brist på relationer. När ensamheten är det enda sällskapet vid den från hemtjänsten utskickade matlådan följer ohälsan i dess spår. Det blir mer depression, mer demens och mer smärta - en kronisk stress som drabbar immunförsvaret och leder till mer hjärtinfarkt och stroke. </p><p>Därför måste vi bygga fler anpassade bostäder med gemenskapsmöjligheter för äldre. Vi måste se till att äldre inte möter fler i hemtjänsten än att man kan lära känna alla, och personalen måste få trygga jobb med scheman som möjliggör jobb och familjeliv så att de uthålligt kan utföra sina fantastiska insatser. </p><p>Fru talman! Efter pandemin behöver vi en återstart av gemenskapen i Sverige. Vi behöver dem som sträcker ut en hand till den som är i nöd, som ser våra barn, bryter ensamhet och gör att goda värden kan breda ut sig. Goda värden är nämligen inte främst åsikter utan handlingar, och de får syre i civilsamhällets gemenskaper - i de möten mellan människor som behövs mer än någonsin. I ett land där många barn tror att deras föräldrar eller andra vuxna inte har tid för dem behövs reformer för civilsamhällets gemenskap. </p><p>Fru talman! När vi drabbas av en kris som pandemin är det lätt att vi vänder oss inåt, men vi måste också orka lyfta blicken och se att fattigdomen i världen nu ökar kraftigt - för första gången på 20 år. Det handlar om länder där det inte finns återhämtningspaket eller permitteringsstöd, där barn inte bara har tappat skolgången utan därmed också sitt enda riktiga mål mat om dagen och där svälten ökar. Vi kan inte leva bekvämt i en sådan värld. Vi vill inte det. Sverige måste ställa upp, göra bättre och göra mer så att bistånd bekämpar fattigdom och inte hamnar i orätta händer. I förlängningen gynnar det också oss. </p><p> STYLEREF Kantrubrik \\* MERGEFORMAT Debatt med anledning av budgetpropositio-nens avlämnande</p><p>Fru talman! Uppgifterna är stora. Det går att vända utvecklingen på de här områdena, men det är bråttom. Tyvärr saknar regeringen det ledarskap och den reformkraft som krävs. Nu behövs ett nytt ledarskap för ett samhälle där det vi har bestämt oss för att fixa tillsammans verkligen fungerar - för ett samhälle där ingen hålls tillbaka men ingen heller lämnas kvar. </p>",
    "intressent_id": "0982795248728",
    "rel_dok_id": "",
    "replik": "N",
    "systemdatum": "2021-10-13 17:14:54"
  }
}