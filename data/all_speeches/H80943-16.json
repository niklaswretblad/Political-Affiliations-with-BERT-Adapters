{
  "anforande": {
    "dok_hangar_id": "5076079",
    "dok_id": "H80943",
    "dok_titel": "Protokoll 2020/21:43 Fredagen den 27 november",
    "dok_rm": "2020/21",
    "dok_nummer": "43",
    "dok_datum": "2020-11-27 00:00:00",
    "avsnittsrubrik": "Svar på interpellation 2020/21:39 om misstänkta oegentligheter vid SMHI",
    "underrubrik": "",
    "kammaraktivitet": "interpellationsdebatt",
    "anforande_id": "dbcc5d5c-3f41-eb11-9147-901b0eac4c70",
    "anforande_nummer": "16",
    "talare": "Mikael Oscarsson (KD)",
    "parti": "KD",
    "anforandetext": "<p>Fru talman! Jag tror att ganska många svenskar satte kaffet i vrångstrupen när de läste DN:s artiklar med rubriker som \"SMHI-försäljningen kan handla om olagligt statsstöd\", \"'Korruption' - SMHI anmäls till Konkurrensverket\" och \"Dyr nota när SMHI sålt klimatsmart sjöfartsservice\". Vi har även den här ganska fantastiska artikeln: \"SMHI-chefen: 'Inte så många intresserade'\" Nej, tacka för det när man inte gick ut och talade om att det var till salu!</p><p>Det slog mig nu när jag hörde interpellationssvaret att det låter som att man måste säga \"Wow, vilken affär!\". Men det finns väldigt mycket att ta upp som är anmärkningsvärt.</p><p>Låt mig börja med vad statsrådet säger i svaret om att det här är en mjukvara. I en intervju säger SMHI:s chefsjurist af Sandeberg: \"Vi hade förlorat hela värdet av det vi kunde sälja om vi gått ut öppet om en försäljning. Då hade våra kunder, som utgör värdet, försvunnit.\" Självklart är kunderna det viktiga. Det är också en service. 30 personer hade ju anmält det här. Det handlar inte bara om en programvara som man allmänt sett kan skicka hur som helst.</p><p>Statsrådet säger också att detta var en liten del. Man ska då komma ihåg att SMHI Sjöfart var en topp 5-aktör på den hårt konkurrenssatta världsmarknaden och hade en marknadsandel på 3 procent. Men det här utgjorde en tredjedel av den totala affärsintäkten på SMHI. Det var alltså inte en liten sak. </p><p>Det är också viktigt att känna till, vilket jag kan upplysa statsrådet om, att SMHI Sjöfart var en tjänsteexport, och där finns en gräns om 20 procent. SMHI Sjöfart hade således i praktiken uppnått sin maximala andel av världsmarknaden vid avyttringen.</p><p>I svaret sägs också att det krävts omfattande investeringar för att vara attraktiv. Enligt de uppgifter som jag har fått handlade det om utvecklingskostnader på 7-8 miljoner årligen som krävdes för att upprätthålla konkurrensläge och attraktionskraft på marknaden.</p><p>Sedan har vi det märkliga med att avvecklingsprocessen inleddes med att berörd person sa upp sin anställning vid SMHI den 24 februari. Inom en vecka därefter fick SMHI:s advokatbyrå Delphi i uppdrag att avyttra SMHI:s affärsdel Sjöfart. SMHI genomförde inte uppsägningen av chefen i fråga förrän den 26 mars, men innan anställningen upphörde den 23 april hade förhandlingar med intressenter redan resulterat i ett utkast till en affär. </p><p>Departementet informerades om Sjöfarts ekonomiska svårigheter först den 25 maj. Den 25 juni meddelades departementet att SMHI Sjöfart skulle kunna säljas. En vecka senare meddelades att kontraktet var påskrivet och att köpeskillingen var 5,5 miljoner.</p><p>Allt detta finns dokumenterat i Advokatfirman Delphis faktaunderlag som är ställt till SMHI. Det är en offentlig handling som jag rekommenderar för läsning så att man förstår hur det hela har gått till.</p><p> STYLEREF Kantrubrik \\* MERGEFORMAT Svar på interpellationer</p><p>Beslutet att avyttra SMHI Sjöfart till Gale Force fattades i samband med uppsägningen av den aktuelle chefen den 24 februari. Trots det valde SMHI att under det första halvåret i år lägga nästan 10 miljoner på utvecklingskostnader för ett it-system som man sedan avyttrade för 5,5 miljoner. Utvecklingskostnaden var även 2019 extraordinär, nämligen mellan 7 och 8 miljoner.</p><p>Var detta verkligen en bra affär?</p>",
    "intressent_id": "0973782197017",
    "rel_dok_id": "H81039",
    "replik": "N",
    "systemdatum": "2020-12-18 15:43:57"
  }
}