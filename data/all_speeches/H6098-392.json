{
  "anforande": {
    "dok_hangar_id": "5005726",
    "dok_id": "H6098",
    "dok_titel": "Protokoll 2018/19:8 Onsdagen den 17 oktober",
    "dok_rm": "2018/19",
    "dok_nummer": "8",
    "dok_datum": "2018-10-17 00:00:00",
    "avsnittsrubrik": "Allmänpolitisk debatt (forts. från prot. 7)",
    "underrubrik": "Kultur och idrott",
    "kammaraktivitet": null,
    "anforande_id": "6cf6e8cf-9ce2-e811-910f-901b0eac4c70",
    "anforande_nummer": "392",
    "talare": "Christer Nylander (L)",
    "parti": "L",
    "anforandetext": "<p>Fru talman! I dag är det tre år sedan den svenske förläggaren Gui Minhai fängslades i Kina. Hans brott var att ge ut regimkritiska böcker. Det är förfärligt att han sitter i fängelse. Dag läggs på dag. Man måste verkligen känna den frustration, oro och saknad som finns hos hans familj. Man måste dela den och agera för att få honom fri.</p><p>Det är ingen slump att de som vill kontrollera samhället gör så mycket de kan för att ge sig på förläggare, journalister, författare och konstnärer. De som lyckas begränsa kulturen och medierna lyckas också begränsa det samhälleliga samtalet och på det sättet skaffa sig makt över samhället. Det är därför man ofta motverkar det som av olika skäl provocerar. Provokationen vidgar tankarna och gör att man kan tänka och tycka saker som man förut inte visste att man kunde tänka och tycka. Det skapar nya associationer och gör samhället mycket svårare att kontrollera. Det är därför provokationen är så provocerande för dem som vill ha kontroll över ett samhälle, inte minst i diktaturer.</p><p>Vad som kan tänkas och tyckas i dag blir till stor del också vad som kan planeras och formuleras för framtiden. Det är därför det är så centralt för dem som vill begränsa samhällsutvecklingen, hålla den inom kontroll och för den delen ha sammanhållning att kontrollera just kultur och medier. Samhällets intellektuella infrastruktur är till stor del uppbyggd av kulturen.</p><p>Det är därför, fru talman, som kulturpolitiken är så central, och det är därför det är så viktigt att slå vakt om friheten för kultur och medier. Men de som gör det måste också dra rätt slutsats. Det är inte genom att själv försöka styra kulturen eller medierna i en annan riktning som man bekämpar dem som vill rikta dem fel, utan det är genom radikal frihet, radikal yttrandefrihet. Det här är tyvärr inte bara en internationell storpolitisk fråga och ett diffust politiskt resonemang, utan det handlar också om svensk politik här och nu. Det är centralt att slå vakt om den kulturella och mediala friheten i det här landet.</p><p> STYLEREF Kantrubrik \\* MERGEFORMAT Allmänpolitisk debattKultur och idrott</p><p>Fru talman! Jag har under några år ägnat mig ganska mycket åt utbildningspolitik. Jag skulle vilja säga att kulturpolitiken är något av utbildningspolitikens syster. Det handlar om att ha höga ambitioner för människor och att se och möta den enskilde där hon är i dag, men inte nöja sig med det utan hela tiden och ständigt fundera på hur hon kan utvecklas ytterligare. Jag brukar prata om att klassresan börjar i klassrummet, men det är också så att bildningsresan sedan tar vid. En skicklig lärare möter eleven där hon är, men det är också så att kulturen måste fundera mycket mer på hur vi, konsten, böckerna och teatern möter dem som i dag inte tar del av så mycket.</p><p>Jag tycker också att det behövs ett radikalt bildningsengagemang i det här landet. Inte minst för att möta de populistiska tendenser som finns måste vi ha förväntningar på att människor vill lära sig, bilda sig mer och förstå mer av sig själva och av sin omgivning. Men det måste också vara så att institutionerna, förläggarna och andra som står för litteraturen och konstverken funderar på hur de kan nå utanför sin bubbla. Det är nämligen inte bara så att det är några som befinner sig i en bubbla och inte konsumerar kultur, utan det är också så att de som i dag till stor del skapar kulturen befinner sig i en annan bubbla. Vi måste fundera på hur dessa båda möter varandra. Där tror jag, fru talman, att en radikal frihet måste kombineras med en radikal syn på bildning. Bildningssträvandet måste gynnas. Bildningsengagemanget måste uppvärderas. Det handlar om ett bildningsideal som är väldigt radikalt men som också ger människor väldigt mycket frihet.</p><p>Fru talman! De närmaste åren tror jag att kultur- och mediepolitiken blir central i den svenska politiska debatten. Jag tror också att två viktiga och avgörande synvinklar handlar om att skapa en radikal frihet och en radikal bildningssyn.</p><p>(Applåder)</p>",
    "intressent_id": "0731442709013",
    "rel_dok_id": null,
    "replik": "N",
    "systemdatum": "2018-11-07 15:53:30"
  }
}