{
  "anforande": {
    "dok_hangar_id": "5110262",
    "dok_id": "H90914",
    "dok_titel": "Protokoll 2021/22:14 Tisdagen den 12 oktober",
    "dok_rm": "2021/22",
    "dok_nummer": "14",
    "dok_datum": "2021-10-12 00:00:00",
    "avsnittsrubrik": "Svar på interpellation 2020/21:899 om den skenande gängkriminaliteten",
    "underrubrik": "",
    "kammaraktivitet": "interpellationsdebatt",
    "anforande_id": "80a850f7-7b40-ec11-9164-0090facf175a",
    "anforande_nummer": "48",
    "talare": "Alexandra Anstrell (M)",
    "parti": "M",
    "anforandetext": "<p>Fru talman! Tack, ministern, för svaret! I morse när jag vaknat, satt på mig träningskläder och tagit med mig hunden ut på en löptur var det dags för nyheterna. Flera skott hade avlossats i ett bostadsområde i Farsta i södra Stockholm. Vittnen ska ha sett två gärningspersoner försvinna från platsen på cykel. En timme tidigare hade det kommit ett larm om skottlossning i Visättra i Huddinge. Medan jag förberedde mig här var det misstänkt skottlossning i Gävle klockan 13.24.</p><p>Förra söndagen var jag på middag. Strax efter klockan 19 plingade det i mobilen - skottlossning i Jordbro i Haninge igen, bara några dagar efter en tidigare skottlossning i Jordbro.</p><p>Fru talman! I Jordbro bor min sons kompis Anton, och mitt hjärta slog fort. Är Tim hos Anton, eller är han hemma? Efter ett snabbt samtal fick jag svaret. Tim var hemma, och även Anton var oskadd. Jag kan säga att mammahjärtat lugnade ned sig rejält. Men, fru talman, jag tror inte att det var bara mitt hjärta som dunkade extra den kvällen, eller någon av de andra kvällarna när man inte säkert vet hur våra tonåringar tar sig mellan sina kompisar och om det är säkert.</p><p>Vi kan faktiskt inte ha det så här. Vi måste få ordning på Sverige, och det nu. Vi måste kunna känna oss trygga där vi bor. Gängkriminaliteten måste stävjas - nu.</p><p>Jag har frågat minister Damberg om ett nationellt säkerhetsråd och fått till svar att jodå, det har de, och de träffas ibland och diskuterar saker. De diskuterar saker, men det säkerhetsråd som Damberg hänvisar till känns ganska tandlöst. Man verkar inte ha några verktyg för att kunna ta beslut.</p><p>Jag tycker att Stockholms län och Sverige behöver mer handlingskraft än så. Man behöver ha ett långsiktigt arbete, med tydlighet och handlingskraft. Jag tror att vi har haft stuprör, försiktighet och revir, som kanske har hämmat samordning och beslutsfattande.</p><p> STYLEREF Kantrubrik \\* MERGEFORMAT Svar på interpellationer</p><p>Om det nationella säkerhetsrådet hade bättre handlings- och ledningsförmåga skulle det också kunna agera bättre vid kris eller krig. Nu är vi ju inte i krig, men alla dessa skottlossningar måste man ändå snart kalla inhemsk terror - en terror som måste stävjas och som måste försvinna från våra gator och torg. Vi ska inte behöva vara oroliga för att våra barn ska bli skjutna när de går till sina kompisar.</p><p>Regeringen behöver agera mer. Nu behövs ett operativt ledarskap, som faktiskt ger resultat. Regeringen har ändå haft ganska många år på sig, och detta har bara eskalerat.</p><p>Jag och många med mig upplever verkligen att otryggheten breder ut sig, skjutningarna ökar och regeringen står handfallen. Bara under 2021 har det skett över 60 skottlossningar i Stockholms län. Detta behöver få ett slut, minister Damberg - nu. Det kan egentligen inte finnas någon viktigare uppgift i dag än att få stopp på gängkriminaliteten.</p><p>I augusti sköts två unga män till döds vid ett bostadshus i Tensta. Jag var och fikade i Tensta häromhelgen. Föräldrar i området känner sig maktlösa, och en grupp mammor har gått samman där ute för att lyfta frågan om att hitta en lösning på det dödliga våldet. I SVT säger en av mammorna: \"Vi är oroliga, våra barn dör ju varje dag.\"</p><p>Var är de akuta insatserna för att trygga människors vardag? Jag undrar vad ministern säger till de oroliga mammorna i Tensta, de oroliga tonåringarna i Haninge och alla andra som känner sig otrygga och är rädda för att bli skjutna när de går hem på kvällen.</p>",
    "intressent_id": "0866055333028",
    "rel_dok_id": "H9C120211012ip",
    "replik": "N",
    "systemdatum": "2021-11-08 11:10:16"
  }
}