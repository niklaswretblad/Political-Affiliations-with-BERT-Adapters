{
  "anforande": {
    "dok_hangar_id": "5150390",
    "dok_id": "HA099",
    "dok_titel": "Protokoll 2022/23:9 Måndagen den 17 oktober",
    "dok_rm": "2022/23",
    "dok_nummer": "9",
    "dok_datum": "2022-10-17 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "2359b384-755f-ed11-917c-901b0e9b71a8",
    "anforande_nummer": "5",
    "talare": "Per Bolund (MP)",
    "parti": "MP",
    "anforandetext": "<p>Herr talman! Ärade ledamöter! Sverige är ett land som i omvärldens ögon har stått för jämställdhet, öppenhet och tolerans. Vi är ett land som har gått före och som med beslutsamhet har valt att lämna beroendet av fossila bränslen bakom sig. </p><p>Runt om i världen har vårt land setts som en föregångare, någon att se upp till när det gäller klimatomställningen, jämställdhet mellan könen och att alla barn ska ha samma trygghet och rättigheter oavsett bakgrund. Så har det varit. </p><p>Miljöpartiet gick till val på att fortsätta bygga det som har gjort Sverige bra och starkt - att minska utsläppen, öka jämlikheten och stärka välfärden. Vi vill skapa det nya gröna folkhemmet, byggt på tillit och samarbete. I en orolig tid både i Sverige och i omvärlden vet vi att vägen framåt är att tillsammans bygga ett samhälle som är ännu starkare och ännu motståndskraftigare. Det är i orostider som dessa som det är som viktigast att hålla huvudet kallt och att också hålla hjärtat varmt.</p><p>Herr talman! Nu kommer vi att gå åt ett annat håll. Vi kommer att få en regering som medvetet skapar misstro, ökar klyftorna och bygger murar mellan människor. Tillsammans står Sverigedemokraterna, Moderaterna, Kristdemokraterna och Liberalerna för en auktoritär, konservativ och nationalistisk regeringspolitik, där förlorarna som vanligt är de som redan har minst.</p><p>Som vanligt är det de mest utsatta som får lida för att kortsiktiga, populistiska intressen får gå först. Det vi ser är en omvänd Robin Hood-politik: att ta från dem som har minst och ge till dem som redan har. För de som gynnas kommer att vara de som redan har både tillgångar och makt, och i andra ändan kommer denna politik medvetet att skapa ett skuggsamhälle med otrygghet, ökad rättsosäkerhet och polarisering. Det är ett skuggsamhälle som kommer att vara en perfekt grogrund för framtidens sociala otrygghet och framtidens kriminalitet.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Det är också ett samhälle som ökar barnfattigdomen, där barn som har flytt till vårt land eller har \"fel\" föräldrar inte längre kvalificerar sig för den välfärd som vi har kämpat så hårt för att bygga upp. De får leva utan en långsiktig trygghet som grund för sitt liv och kommer inte ens att ha chansen att växa upp med sina föräldrar.</p><p>För Miljöpartiet, som har kämpat under så lång tid för att stärka barnens rättigheter och lyckats göra barnkonventionen till svensk lag, är detta en mycket mörk utveckling. </p><p>Herr talman! Jag har läst hela slottsavtalet. Det är en politik som är skräddarsydd för att skapa otrygghet och bygga murar mellan människor. Jag är övertygad om att det framför allt är ett parti som firar i dag, och det är inte Moderaterna eller Kristdemokraterna, och det är absolut inte Liberalerna. Det vi har framför oss är en svag regering som fullt ut sitter i knät på Sverigedemokraterna och trots detta regerar på en bräcklig majoritet med bara två rösters övervikt. </p><p>Politiken under de kommande åren kommer med stor säkerhet att präglas av allt det som Miljöpartiet har kämpat emot: ökad barnfattigdom, ett splittrat samhälle med ökade klyftor, ett minskat globalt ansvarstagande, en försämrad välfärd och inte minst en total inbromsning - för att inte säga backväxel - på klimatarbetet. Detta är allvarligt, för just nu är världen i desperat behov av länder som tar ledningen och visar vägen när det gäller att skapa en hållbar framtid.</p><p>Sverige går nu åt motsatt håll. Vi kommer att få se ett havererat miljö och klimatarbete som, om andra länder tar efter vårt exempel, skulle göra att klimatkrisen kommer att slå ännu mer skoningslöst mot världens allra mest utsatta. Det som vi nu kan se i översvämningarnas Pakistan, extremvärmens Indien och svältens Somalia, med miljarder människor som riskerar fattigdom och svält och med 100 miljoner människor på flykt, kommer bara att bli värre. Detta är inte minst ett svek mot kommande generationer, som får leva med effekterna av vårt misslyckande i ett havererat klimat.</p><p>Herr talman! Ingenstans i slottsavtalet är skillnaden mellan ord och handling större än på miljöområdet. Den här överenskommelsen innehåller inte ett enda förslag som här och nu kan minska utsläppen och vår klimatpåverkan. Däremot finns en rad förslag som ger motsatsen och kraftigt höjer utsläppen inom trafikområdet, inom energiområdet och för näringslivet.</p><p>Ändå påstår sig företrädare stå upp för våra klimatmål och Parisavtalet. Det här är allvarligt. I ett samhälle där ord inte betyder någonting tappar medborgarna tron på det politiska systemet. Säg i stället sanningen om konsekvensen av den politik ni nu planerar för, nämligen att ni nedmonterar Sveriges miljö- och klimatarbete. Att stoppa klimatinsatserna som minskar utsläppen här och nu och satsa allt på en politik som, om den ens fungerar, möjligtvis kan ge effekt först när det är för sent är att överge Sveriges klimatmål. Det är att överge Parisavtalet. Ni kastar de senaste årens stora kliv framåt över bord för att i stället göda ett ökat fossilberoende och därmed också göda oljediktaturers krigskassor.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Herr talman! Att vi som land har varit fast beslutna om att göra oss av med beroendet av oljan som finansierar både Putins krigsmaskin och några av de mest auktoritära länderna i världen har gjort oss till ett hot och en måltavla för dem som vill upprätthålla nuvarande ordning. I en omvärld där vi just nu har alltför många nyckfulla män med fingret på avtryckarknappen är jag och, tror jag, många med mig väldigt oroliga för vad den här regeringen innebär för Sveriges roll i världen.</p><p>Miljöpartiet har under lång tid stått vid fronten för att vi måste bli av med oljeberoendet och det säkerhetspolitiska hot som det utgör. Vi har känt av de hårda vindarna som blåser och hatet som skapas när man står upp för en ny framtid byggd på förnybar energi och en cirkulär ekonomi, och jag känner en stor oro över att vi nu, i stället för att ta de viktiga kliven framåt som skulle behövas, kommer att ta stora steg tillbaka.</p><p>Vi går nu mot att överge en lång, stolt tradition av att vara ett solidariskt biståndsland och i stället se till oss själva och det kortsiktigt bekväma. De lidande blir som vanligt de redan fattiga, de som inte har en stark egen röst.</p><p>Världen har redan sett för många regeringar som monterar ned miljöarbetet och samtidigt låter klyftorna växa både nationellt och globalt. Tankarna går till Bolsonaros Brasilien och till Trumps USA. Nu går Sverige i samma riktning.</p><p>Herr talman! Det är talande att det samlade civilsamhället, så gott som alla organisationer som nu slåss för ett mer hållbart och ett mer solidariskt samhälle, varnar för slottsavtalets effekter. Det handlar om Världsnaturfonden, Bris, Rädda barnen, Amnesty, Röda korset, Civil Rights Defenders, Naturskyddsföreningen, Greenpeace, Act Svenska kyrkan, Kvinna till kvinna, We Effect och många, många fler. Vi tar deras varningar på allvar. Vi kommer att vara deras röst i opposition mot den politik som nu kommer att föras.</p><p>Herr talman! Vi i Miljöpartiet tror på en bättre värld. Vi vill se ett samhälle med ökad jämlikhet, stärkt välfärd och minskade utsläpp. Vi vill se ett samhälle som samarbetar, som är rättvist och solidariskt, ett samhälle som också aktivt bekämpar klimatförändringarna, värnar om den biologiska mångfalden och klarar av att tänka långsiktigt, ett samhälle som bygger broar och inte murar.</p><p>Vi vet att en sådan värld är möjlig. Men den är inte möjlig med den auktoritära, nationalistiska politik som Ulf Kristerssons regering vill driva igenom.</p><p>Herr talman! Miljöpartiet tror på människor. Vi tror på framtiden. Därför kommer vi i dag att rösta rött till Ulf Kristersson som statsminister.</p><p>(Applåder)</p><p>I anförandet instämde Janine Alm Ericson, Emma Berginger, Camilla Hansén, Annika Hirvonen, Linus Lakso, Rebecka Le Moine, Amanda Lind, Rasmus Ling, Emma Nohrén, Jacob Risberg, Märta Stenevi, Elin Söderberg och Ulrika Westerlund (alla MP).</p>",
    "intressent_id": "0956444284814",
    "rel_dok_id": "",
    "replik": "N",
    "systemdatum": "2022-11-08 15:56:46"
  }
}