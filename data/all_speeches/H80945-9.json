{
  "anforande": {
    "dok_hangar_id": "5076666",
    "dok_id": "H80945",
    "dok_titel": "Protokoll 2020/21:45 Onsdagen den 2 december",
    "dok_rm": "2020/21",
    "dok_nummer": "45",
    "dok_datum": "2020-12-02 00:00:00",
    "avsnittsrubrik": "Skatt, tull och exekution",
    "underrubrik": "",
    "kammaraktivitet": "ärendedebatt",
    "anforande_id": "bc5d4e26-4157-eb11-9147-901b0eac4c70",
    "anforande_nummer": "9",
    "talare": "Eric Westroth (SD)",
    "parti": "SD",
    "anforandetext": "<p>Herr talman! I dag ska vi debattera utgiftsområde 3, alltså de förutsättningar som vi ska ge myndigheterna Skatteverket, Tullverket och Kronofogdemyndigheten kommande år.  </p><p></p><p>Herr talman! Tyvärr har samhällsutvecklingen i Sverige sedan decennier på många områden gått åt fel håll. Den senaste tidens samhällsförändringar har medfört ett antal praktiska, privatekonomiska och materiella förbättringar för många, men samtidigt har utvecklingen inneburit en dramatiskt ökad brottslighet och en välfärdssektor med alltmer ansträngda ekonomiska förutsättningar. Detta beror i stor utsträckning på inriktningen av den förda politiken när det gäller migration och kriminalitet, och även inom utgiftsområde 3 syns felprioriteringarna och den bristfälliga förmågan att bedöma faktiska behov, speciellt vad gäller Tullverket och Skatteverket. </p><p>Herr talman! Sent ska syndaren vakna! Regeringen satsar nu äntligen mer pengar på att återuppbygga Tullverkets kapacitet, vilket är positivt, men det är för lite och för sent. Under flera år har de kriminella kunnat utnyttja ett försvagat tullverk för insmuggling av bland annat narkotika, vapen och explosiva varor som används i deras illegala verksamheter och som förstör vårt land. Det blir uppenbart att man till slut har hörsammat kravet på förstärkningar av Tullverket, men det verkar som att regeringen ändå inte riktigt nått hela vägen fram. Därför lägger Sverigedemokraterna fram förslag på ytterligare medel för att nå fram till de mål som Tullverket anser nödvändiga.</p><p>Herr talman! Ett problem som Sverigedemokraterna tillsammans med övriga oppositionspartier lyft fram är tullens begränsade möjligheter att stoppa utgående gods och då framför allt stöldgods. Man har inte haft befogenhet att kvarhålla stöldgods utan man har snällt tvingats släppa iväg godset om inte polisen hunnit till terminalen innan färjan kastat loss. Tullverket meddelar självt att endast 2 procent av kontrolltiden används till kontroller av utgående gods, vilket ofta landsbygdsbor i Sverige fått betala priset för genom bland annat stulna fyrhjulingar, motorsågar, gräsklippare, hästsadlar och båtmotorer. </p><p>Nu verkar dock regeringen till slut ha skickat ut ett förslag på remiss om att ge tullen utökade befogenheter att kontrollera och stoppa även utgående gods. Men för att göra detta krävs naturligtvis mer resurser i form av såväl personal som utrustning, lokaler och terminalområden. </p><p>Sverigedemokraterna avsätter redan nu medel till Tullverket för att det ska kunna förbereda arbetet för det utökade uppdraget med kontroller av utgående gods. Vi ger dem dessutom ytterligare medel för att investera i utrustning för att kontrollera och försvåra illegala varuflöden.  </p><p>När det gäller Tullverkets mål att uppnå 500 fler tulltjänstemän till 2023 vill Sverigedemokraterna satsa 50 miljoner 2022 och 100 miljoner 2023. Detta bör ske för att i högre utsträckning kunna åtgärda underbemanning, ha en högre närvaro vid gränsen på fler ställen, fler timmar på dygnet och dessutom vidmakthålla en väl fungerande handelsverksamhet. Allt detta är för att i större utsträckning kunna bidra till att trygga vårt samhälle.  </p><p>Herr talman! Skatteverket är en av allmänheten mycket uppskattad myndighet, men det står klart att verket är i behov av att hantera en mycket stor it- och datorsystemskuld. Regeringen har under en lång tid valt att inte satsa tillräckligt på ett förebyggande arbete med riskhantering inom systemen. Att Skatteverket fortfarande har föråldrade system från 1990-talet är inte acceptabelt, inte minst med tanke på att myndigheten har svårt att hitta den kompetens som behövs för att upprätthålla drift och säkerhet i så pass gamla system. För att kunna hantera verksamhetsutmaningarna anser Sverigedemokraterna att vi måste accelerera processen för att förnya it-systemen inom Skatteverket. </p><p></p><p>Herr talman! Helt grundläggande för ett samhälle som det svenska, med en omfattande offentlig sektor, är att skatt faktiskt betalas in. För att därvid kunna säkerställa en korrekt uppbörd av skatt är det fundamentalt att folkbokföringen är tillförlitlig och korrekt och återspeglar den verkliga befolkningen i vårt land. Dessvärre finns det alltmer som indikerar att så inte är fallet, och det har blivit mer påtagligt att Sveriges folkbokföring inte längre fungerar som den ursprungligen var tänkt. </p><p>Det finns en allt större grupp av individer som är felaktigt folkbokförda. Ofta kan det vara rena misstag när man rapporterat en adressändring eller att man inte rapporterat sin flytt alls. Men förutom det finns också personer som medvetet skriver sig på en falsk adress. Fusket kan också vara personer som fysiskt befinner sig i landet men som inte finns med i våra register. Det finns också de som är med i registren men med fel identitet. Det finns de som är skrivna i Sverige men som egentligen är bosatta utomlands, och det finns till och med personer som lyckats manipulera till sig mer än en identitet. </p><p>Beträffande folkbokföringsfelet bedömer Skatteverket, som min kollega sa här, att cirka 200 000 personer är felaktigt folkbokförda. I den siffran ingår fullkomligt absurda fall. Vi har väl alla vid det här laget hört talas om Iraks försvarsminister och om en högt uppsatt tjänsteman i den afghanska regeringen som båda var folkbokförda i Sverige och som mottog ersättningar ur det svenska välfärdssystemet.</p><p>Inte sällan handlar felen i folkbokföringen just om att tillskansa sig bidrag och förmåner ur välfärdssystemet. Detta är ett växande problem, och på lång sikt riskerar den här utvecklingen att urholka möjligheten att gemensamt finansiera exempelvis polisväsendet och sjukvården. Dessutom riskerar man att cementera ett utanförskap där personer som befinner sig illegalt i landet kan utnyttjas som svart och underbetald arbetskraft och kanske även tvingas begå brott för att försörja sig.</p><p>Detta är anledningen till att Sverigedemokraterna såg det som avgörande att initiera en ny folkräkning. En folkräkning har inte gjorts på 30 år. Dessa 30 år har dessutom varit en period av omfattande invandring till Sverige. För att på riktigt komma till rätta med de felaktigheter som finns i folkbokföringen vill vi att man tar ett helhetsgrepp och även ser över möjligheten att registrera biometriska uppgifter där det kan anses behövas för att säkerställa att ingen ska kunna ha flera identiteter. Vi vill också intensifiera arbetet med inre utlänningskontroller, vilka nära halverats sedan 2017, för att på så sätt ge möjlighet att identifiera personer som befinner sig i Sverige olagligt.</p><p>Även Kronofogdemyndigheten är en viktig komponent för att bekämpa brottsligheten i Sverige. Förutom myndighetens mer traditionella uppdrag att driva in giltiga fordringar och motverka överskuldsättning är den en viktig spelare i det myndighetsgemensamma arbetet med brottsbekämpning. Även här vill Sverigedemokraterna skjuta till mer medel än vad regeringen gör.</p><p>Sverige behöver ordning och reda, med rätt resurser till Tullverket, Skatteverket och Kronofogdemyndigheten. Vi behöver stoppa inflödet i Sverige av narkotika, vapen och bomber samt ha ordentlig koll på vilka människor som egentligen bor i landet.</p><p></p><p>Vidare redogör vi för vår ståndpunkt i det särskilda yttrandet, där det även framgår att vi satsar mer än regeringen till samtliga myndigheter. Därmed deltar vi ej i beslutet.</p>",
    "intressent_id": "010643534813",
    "rel_dok_id": "H801SkU1",
    "replik": "N",
    "systemdatum": "2021-01-15 15:52:05"
  }
}