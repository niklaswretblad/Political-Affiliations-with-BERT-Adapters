{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "a377235a-6cad-ed11-917f-901b0eac4c70",
    "anforande_nummer": "173",
    "talare": "Azra Muranovic (S)",
    "parti": "S",
    "anforandetext": "<p>Fru talman! Som andra sagt lever vi i en tid där det händer väldigt mycket i vår omvärld på en och samma gång.</p><p>Jag vill först nämna jordbävningen i Turkiet och Syrien, en otroligt förödande naturkatastrof som skördat tiotusentals liv. Flera grävs fortfarande fram ur ruinerna. Här måste Sverige svara upp både kortsiktigt och långsiktigt för att mildra de långvariga konsekvenserna av jordbävningen.</p><p>Men jag vill prata om Ukraina, fru talman, för om nio dagar är det ett helt år sedan Rysslands illegitima och oprovocerade krig i Ukraina började och hela världen skakades.</p><p>Putins krigföring tar oss tillbaka till en tid av belägringskrig, där civila rättigheter inte finns över huvud taget. I Putins krig saknar man komplett respekt för internationell lag, mänskliga rättigheter, FN:s stadgar och den demokratiska värdegrunden.</p><p>Jag tror att många av oss aldrig kommer att glömma morgonen den 24 februari 2022. Det är ett datum som många européer har lagt på minnet. Likaså kommer vi att minnas att vi i realtid fick följa vad som hände på marken i Ukraina och att vi med egna ögon fick se vad Ryssland gjorde i Ukraina. Vi såg döda människor ligga på gator. Vi såg civila bilar som bombats och stod i brand. Vi såg civila hem och sjukhus i ruiner, och vi såg hur vårdpersonal besköts.</p><p>Ukrainarna har fått lära sig att frihet och självständighet inte går att ta för givet. Det är något som jag tycker att vi andra också har fått lära oss. Men vi har också fått lära oss att Ukrainas krig är vår sak. Ukraina får inte falla. Vi kan inte låta Ukraina falla.</p><p>Ett sammanhållande EU är därför avgörande. Jag tycker att det är bra att vi har välkomnat nya kandidatländer in i detta.</p><p>För oss socialdemokrater är det glädjande att den nuvarande högerkonservativa regeringen har fortsatt i samma spår som den socialdemokratiskt ledda regeringen stakat ut och blixtsnabbt reagerat med att skicka humanitärt, militärt och ekonomiskt stöd. Men stödet för Ukraina får inte avstanna. Vi får inte bli uttröttade. Sverige och EU måste vara uthålliga i sitt stöd men också under återuppbyggnadsperioden.</p><p>Som jag nämnde tidigare innebär Rysslands illegitima invasion av Ukraina att man inte respekterar krigets lagar, och i Putins krig är kvinnor och barn särskilt utsatta.</p><p>Barn kidnappas till Ryssland, indoktrineras och omvänds till lojala ryssvänner som glorifierar ryska soldater och den ryska krigföringen.</p><p>Fler och fler fall av ryska soldaters våldtäkter avslöjas i Ukraina, och fler och fler vittnesmål samlas in. Ofta är det kvinnor och flickor som inte haft möjlighet att fly som blir offer för olika typer av sexuellt våld. Vissa kvinnor blir gravida, och möjligheterna till abort är otroligt små just nu.</p><p>Inte sedan 90-talets krig i Bosnien, Rwanda och Sierra Leone har vi sett den här typen av systematiskt sexuellt våld där kvinnors sexualitet kränks för att deras nation i sin tur ska kränkas. Det är tydlig maktutövning i en patriarkal värld för att lägga Ukraina under sig. Det handlar om terror. Det handlar om förödmjukelse, tvång till underkastelse och förnedring. Och det är evident att det handlar om medvetna krigsbrott. Vi vet att när kvinnor bryts ned försvagas hela samhällen, och befolkning som utsätts för krig får svårare att överleva. När barn attackeras påverkas generationer i ett samhälle.</p><p>Fru talman! Att den här regeringen väljer att skrota två av de stora svenska utvecklings- och utrikespolitiska profilområdena, biståndet och den feministiska utrikespolitiken, gynnar varken Sverige, EU eller omvärlden - tvärtom. Det är bra med akuta och kortsiktiga insatser här och nu, men det krävs också en långvarig strategi för hur vi arbetar med de här frågorna, som kommer att påverka generationer framåt.</p><p>Det känns därför förödande att Sverige går ifrån den feministiska utrikespolitiken i ett skede där kvinnors och flickors rättigheter i världen får ett rejält slag. Sverige har varit ledande i detta arbete och fått med sig andra länder på att arbeta utifrån ett rättighets, resurs- och representationsperspektiv för att stärka kvinnors och flickors levnadsvillkor. Nu avstannar den kampen.</p><p>Det hjälper inte att ha tre stycken om jämställdhet skrivna i utrikesdeklarationen. Det är ingen här inne som är emot jämställdheten. Det vi är emot är att det saknas en synbar strategi som hanterar frågorna i ett kortsiktigt perspektiv och ett långsiktigt perspektiv. Det gäller att ha en utarbetad strategi, och jag upprepar att den saknas. Det är ett svek mot jämställdheten. Det är ett svek mot Sverige, och det är ett svek mot omvärlden.</p><p>(Applåder)</p>",
    "intressent_id": "0803790353229",
    "rel_dok_id": "",
    "replik": "N",
    "systemdatum": "2023-02-15 21:07:53"
  }
}