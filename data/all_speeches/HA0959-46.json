{
  "anforande": {
    "dok_hangar_id": "5166264",
    "dok_id": "HA0959",
    "dok_titel": "Protokoll 2022/23:59 Onsdagen den 8 februari",
    "dok_rm": "2022/23",
    "dok_nummer": "59",
    "dok_datum": "2023-02-08 00:00:00",
    "avsnittsrubrik": "2022 års redogörelse för företag med statligt ägande",
    "underrubrik": "",
    "kammaraktivitet": "ärendedebatt",
    "anforande_id": "d0cee550-efa7-ed11-917f-901b0eac4c70",
    "anforande_nummer": "46",
    "talare": "Elin Söderberg (MP)",
    "parti": "MP",
    "anforandetext": "<p>Herr talman! Vi har en tendens att få energidebatter så fort näringsutskottets ärenden kommer upp här i kammaren. Det är intressant!</p><p>Jag noterar att Jessica Stegrud uppehöll sig ganska mycket vid historien när det gäller energipolitiken. Här har det kommit många förtydliganden i medier den senaste tiden, från forskare och i redogörelser för politiska beslut som har fattats under alliansregeringen och S-MP-regeringen. Jag ber lyssnarna att se till dessa om man är intresserad av historien.</p><p>Det jag tycker är relevant är vilka problem och utmaningar Sverige står inför nu och vad vi i olika partier, och inte minst den här regeringen, gör för att möta dessa utmaningar. Nu behövs en kraftfull utbyggnad av elproduktionen för att möta industrins behov. Det behövs kraftfulla energieffektiviseringar, utbyggnad av el och flextjänster för att få ned elpriserna.</p><p>Ny kärnkraft möter inga av dessa behov. Det överdrivna fokuset på detta gör att vi i stället riskerar att låsa fast problemen och inte kan tillgodose industrins behov av el eller få bukt med de höga elpriserna.</p><p>Vidare har regeringen lyft fram att man vill ändra det långsiktiga målet om 100 procent förnybar elproduktion i Sverige till 2040 till ett mål om fossilfri el 2040. Sverige har under decennier haft en i princip helt fossilfri elproduktion. Att sätta ett mål om detta till 2040 är ytterst anmärkningsvärt och visionslöst.</p><p>Samtidigt genomför regeringen flera åtgärder, som sänkt koldioxidskatt på kraftvärme, som ökar de fossila utsläppen från elproduktion och alltså tar oss längre från det mål som regeringen säger sig stå bakom.</p>",
    "intressent_id": "0514669448526",
    "rel_dok_id": "HA01NU4",
    "replik": "Y",
    "systemdatum": "2023-02-08 21:30:24"
  }
}