{
  "anforande": {
    "dok_hangar_id": "5104875",
    "dok_id": "H9096",
    "dok_titel": "Protokoll 2021/22:6 Måndagen den 20 september",
    "dok_rm": "2021/22",
    "dok_nummer": "6",
    "dok_datum": "2021-09-20 00:00:00",
    "avsnittsrubrik": "Debatt med anledning av budgetpropositionens avlämnande",
    "underrubrik": "",
    "kammaraktivitet": "",
    "anforande_id": "2de5fe42-382c-ec11-915b-901b0eac4c78",
    "anforande_nummer": "86",
    "talare": "Ulla Andersson (V)",
    "parti": "V",
    "anforandetext": "<p>Fru talman! Tidigt i morse var det många väckarklockor som ringde. Självklart hade det varit skönt att sova ett tag till, men människor gjorde sig i ordning för att ta sig till jobbet. Det var Korsnäsarbetaren som tog cykeln till fabriken. Det var förskolläraren som undrade om alla barn skulle hinnas med under dagen. Det var fastighetsskötaren som fortfarande sliter med konsekvenserna efter översvämningarna i Gävle. Efter jobbet väntar läxläsning, skjutsning av barn, matlagning och tvätt, och sedan är orken slut.</p><p>Under pandemin har många slitit extra hårt. Månader av övertid, slit och för mycket jobb på för få anställda har självklart varit tärande. Kroppen värker, och hjärnan ligger som i bomull. Jag tänker särskilt på dem i äldreomsorgen och i vården. De är för få, de sliter väldigt hårt och många av dem har dessutom så låg lön att de inte har råd att unna sig det där lilla extra.</p><p>Det är dessa människors arbete som bygger landet - dag efter dag, generation efter generation. Det är alltså inte bankdirektörer, finansvalpar eller välfärdskapitalister som bygger det, men det är de som har gynnats genom åren till priset av otrygghet för dem som arbetar. För när dessa har slitit ut sig i jobbet kan de inte längre lita på att sjukförsäkringen finns där.</p><p> STYLEREF Kantrubrik \\* MERGEFORMAT Debatt med anledning av budgetpropositio-nens avlämnande</p><p>Hetsjakten på sjuka och arbetslösa har i decennier styrt politiken. Högern kallar det arbetslinjen, förklädd nyliberalism, och menar att om folk är tillräckligt fattiga blir de också friska eller tar sig i kragen och tar ett jobb. Om trygghetssystemens regelsystem skärps så att så få som möjligt kan kvalificera sig ifrågasätts systemen och kan sedan monteras ned bit för bit. Misstänkliggörande och utpekande av dem som inte kan eller får bidra till samhällsbygget har styrt politiken. Det är ert eget fel, säger man. Systemfel individualiseras, och man skriker \"bidrag\".</p><p>Den ekonomiska politiken har styrts av nyliberalt tankegods. Skattesänkningar för de välbeställda ska leda till nya jobb, investeringar och ökad produktivitet men har i praktiken lett till massarbetslöshet, ständigt ökad ekonomisk ojämlikhet, otrygghet och underfinansierad välfärd. Många är de som år efter år har fått bära välfärden på sina axlar. Många kvinnor har fått sina kroppar och hjärnor utslitna, samtidigt som de privata välfärdsbolagens ägare - oftast män - har tagit skattepengarna och i stället köpt sig ett jaktslott eller en flådig lägenhet i något fint skatteparadis. Där skålar de säkert glatt och tackar de politiska partier som har givit dem skattebetalarnas pengar.</p><p>Oavsett regeringsfärg har dessa privatiseringar fortsatt, skatter sänkts, ojämlikheten ökat och välfärdens underfinansiering rullat på. Högerns lösningar har också blivit Socialdemokraternas. De senaste åren har Annie Lööf styrt och ställt. Varje nyck har tillgodosetts av Stefan Löfven. Marknadshyror skulle införas. Jajamänsan, sa Löfven. LAS ska urholkas. Javisst, blev svaret. Arbetsförmedlingen ska bli nyliberal lekstuga, sa Martin Ådahl. Javisst, sa Socialdemokraterna och stängde ned Arbetsförmedlingen över hela landet.</p><p>Det finns, fru talman, självklart delar i den här budgeten som går i rätt riktning. Jag tänker framför allt på sjukförsäkringen, som nu äntligen ska lagas efter 14 år av kamp av väldigt många. Våra krav är i huvudsak tillgodosedda. Nu ändras regler, Försäkringskassans styrning likaså. Ersättningar höjs, och människor som har slitit länge och blivit äldre kan få omfattas av försäkringen i stället för att lyfta pension i förtid.</p><p>Det blir borttagen skatteklyfta för de kroniskt sjuka och funktionsnedsatta, och ersättningar höjs kraftigt. Revor lagas. Sjuka ska förhoppningsvis inte längre hänvisas till socialkontor, familj och vänner för att klara sig. De ska i stället få omfattas av sjukförsäkringen. Det är ju så det ska vara. Äntligen har vi kommit till en vändpunkt där synen på samhällets ansvar och den trygghet vi kan förvänta oss ändras.</p><p>Men den här budgeten gör också att landets alla så kallade fattigpensionärer tvingas fortsätta leva i fattigdom. Vänsterpartiet hade som ett av sina krav att deras garantipensioner skulle höjas kraftigt, för man ska inte behöva vända på varje slant om man är en gammal tant. Likaså blir karensavdraget kvar, trots de konsekvenser det har på smittspridningen.</p><p>Detta säger en del om den här budgeten. Den lyckas bara en bromsa en liten del av en negativ trend och är inte den vändning som behövs. Underfinansieringen av välfärden fortsätter, marknadsexperimenten och privatiseringskaoset finns kvar och skattesänkningarna är betydligt större än vad tillskotten i form av generella statsbidrag är till kommuner och regioner, till vård, skola och äldreomsorg.</p><p> STYLEREF Kantrubrik \\* MERGEFORMAT Debatt med anledning av budgetpropositio-nens avlämnande</p><p>Socialdemokraterna borde väl ha insett konsekvenserna av de ständiga skattesänkningarna. De skriker på högern om hur farligt det är men traskar på i samma spår som en blek kopia. Men varje ofinansierad krona i skattesänkning är en krona mindre till mormors omsorg, till cancerpatientens vård eller till skolbarnens läromedel. Det här leder till en fortsatt underfinansierad välfärd där bemanningen alltid är på sparlåga och där arbetsvillkor och löner skrämmer bort i stället för att attrahera.</p><p>Visst, vår satsning på äldreomsorgen som vi har drivit igenom med Moderaterna och Kristdemokraterna finns med, och det är bra. Men väldigt många av de satsningar som görs är tillfälliga. Så höjer man inga löner, förbättrar arbetsvillkor eller anställer fler i välfärden. Det verkar vara så att man får fortsätta leva på de här applåderna, och stressen fortsätter.</p><p>Fru talman! Rapporterna om klimatförändringarnas konsekvenser står som spön i backen. Ingen borde göra annat än känna oro, ställa krav på åtgärder och utkräva ansvar.</p><p>Hemma i Gävle fick vi enorma skyfall. Människor slet i mörkret för att rädda det som räddas kunde i sina hem. Vattnet stod som fontäner ur gatubrunnarna, avloppsvatten sprutade ur golvbrunnarna i källarna och vatten kom in genom grunden. Människor fick evakueras, och de fick sina hus skadade och sina minnessaker och ägodelar likaså. Under viadukten var vattennivån 4 ½ meter. Klimatförändringarna känns in på bara skinnet.</p><p>Visst, den här budgeten har många nödvändiga och bra satsningar på klimat och miljö, på biologisk mångfald, på en grön omställning i industrin och på kommunernas skyddsåtgärder. Men kollektivtrafiken, som borde byggas ut och göras mer tillgänglig, kommer i stället att behöva dra in busslinjer och höja biljettpriser. Underhållet på järnvägen fortsätter att släpa efter, och sjöfarten, som borde stärkas påtagligt för att minska transporterna på vägarna och utsläppen, får fortsätta att vara på undantag.</p><p>Vänsterpartiets budgetmotion kommer att omfatta stora satsningar på klimatomställning - de största satsningarna. Det ger jobb och bygger ett modernare, hållbarare land. Vi vill bygga bort bostadsbristen med energieffektiva bostäder, satsa på små industriföretag, på städer som byggs tillgängliga och gröna, på service på landsbygden och på en utbyggd välfärd med förbättrad kvalitet och förbättrade arbetsvillkor.</p><p>Det är en budget som på allvar tar itu med den ekonomiska ojämlikheten så att slipsprydda direktörer och finansspekulanter får avstå för att fattiggjorda pensionärer ska få ett värdigt liv och för att välfärden ska få sin långsiktiga finansiering. Det är en budget som helt enkelt skapar hopp och framtidstro för många.</p><p>(Applåder)</p>",
    "intressent_id": "0628190530410",
    "rel_dok_id": "",
    "replik": "N",
    "systemdatum": "2021-10-13 17:14:54"
  }
}