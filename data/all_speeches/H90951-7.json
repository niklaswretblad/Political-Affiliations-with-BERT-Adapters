{
  "anforande": {
    "dok_hangar_id": "5116499",
    "dok_id": "H90951",
    "dok_titel": "Protokoll 2021/22:51 Onsdagen den 12 januari",
    "dok_rm": "2021/22",
    "dok_nummer": "51",
    "dok_datum": "2022-01-12 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "7665139e-2ab4-ec11-9167-901b0eac4c78",
    "anforande_nummer": "7",
    "talare": "Johan Pehrson (L)",
    "parti": "L",
    "anforandetext": "<p>Fru talman! Liberalerna behövs mer än någonsin i svensk politik, för att vi ska få ett nytt land. Alla som vill se en hållbar politik med ett starkt skydd för Sveriges yttre och inre säkerhet vet att det inte finns enkla svar på svåra problem. Det handlar om att realistiskt och konsekvent, med de mest utsatta människorna för ögonen, öka tryggheten och friheten och skapa goda livschanser.</p><p>Tyvärr blåser iskalla vindar över världen. Jag tänker på demokratikämparna i Belarus, Hongkong och Somalia. Listan kan göras lång över människor som offrar sina liv för friheten och för att fler ska få forma sina liv. Kampen för liberalism och frihet är viktigare än någonsin.</p><p>Det kalla kriget har tagit steget från historieboken tillbaka till dagens verklighet. Sveriges yttre säkerhet måste förstärkas. Sverige testas och angrips dagligen av auktoritära stater. Den intensifierade ryska aggressionen mot bland annat Ukraina och Sverige och de ryska ultimativa kraven måste förkastas. Ryssland förbereder för en långsiktig konflikt med sina demokratiska grannar. Ja, Ukraina är redan delvis invaderat.</p><p>Liberalerna har i årtionden kämpat för ett starkare svenskt försvar. Vår säkerhet byggs alltid i samarbete med andra likasinnade länder där EU och Nato är stommen i en rimlig säkerhetsordning. Den som är ensam är inte stark, bara ensam och allianslös. De är inga perfekta organisationer, men allt annat förfärar.</p><p>Fru talman! En stark svensk energipolitik innebär frihet från andra länders geopolitiska maktutövning. Sverige och Europa ska inte vara beroende av rysk smutsig och totalitär gas. Det är betydligt bättre med vatten, kärnkraft och vind som grundfundament i energimixen. Det är bra för klimatet, medborgarna, företagen och inte minst vår frihet.</p><p>Bistånd och frihandel är också en del av en dynamisk säkerhet. Vi liberaler ser hur fattigdom, desperation och miljökollaps leder till mänskliga katastrofer och krig. De svältande barnen i Jemens flyktingläger har knappast valt sin plats på jorden för sina mycket små livschanser.</p><p>Men den inre säkerheten är också hotad. Hoten mot vår demokrati tilltar, enligt Säpos årliga rapport. I förrgår firade Sverige 100 år av faktisk demokrati. Det är vår plikt att skydda det som liberala pionjärer har skapat. Vi vill se reformer för att stärka demokratins fundament, inte minst svenska domstolars oberoende, valprocessen och skyddet av grundlagen. </p><p> STYLEREF Kantrubrik \\* MERGEFORMAT Partiledardebatt</p><p>Vår trygghet hotas dessutom av den grova brottsligheten, den som släcker liv, krossar människor och ödelägger framtidstro. Den slår inte bara blint utan i högre grad mot samhällets mest utsatta. Gäller inte den svenska lagen så gäller andra normer. Våld och förtryck är maktmedlen i klanerna, i gängen och hos den medeltida hederskulturen. I Liberalernas Sverige finns fler poliser, vassare verktyg i brottsbekämpningen och relevanta straff för grovt kriminella. </p><p>Fru talman! Det räcker dock inte att vi återupprättar rättsstaten. Vi behöver se stora investeringar i den svenska skolan och ha ordning och reda. Ett statligt ansvar medför rättvisa resurser till elever över hela landet. Kunskapsmål ska inte kunna trixas bort med sänkta krav eller riggade Pisamätningar. Vi måste parallellt också investera massivt i bredare förortslyft i våra utsatta områden. Fokus ska vara jobb i stället för bidrag, svenska språket för alla och nolltolerans mot hederskultur.</p><p>Jag noterar att S-regeringen nu vill vända på varje sten för att få en bättre integration i våra utsatta områden. Äntligen! Att ställa krav är att bry sig. Det finns ingenting som har hindrat Socialdemokraterna under de senaste 30 åren från att se sanningen och hur det ser ut. Att alla som kan arbeta ska arbeta är en självklarhet.</p><p>Fru talman! Vi behöver således sänka skatten på arbete för de människor som skapar vårt välstånd. Det är vad människor och företag skapar som utgör grunden för höjda pensioner, för lyftet i äldreomsorgen, för stärkta lärare och för att vi ska kunna ge vårdens medarbetare rimliga arbetsvillkor.</p><p>Fru talman! Liberalerna är till för dig som tror på Sverige. Vi förhåller oss nyktert till parlamentariska realiteter utan att backa från våra värderingar. Vi arbetar för en ny borgerlig regering med ett varmt liberalt hjärta, för ett nytt land och för vårt älskade Sverige.</p><p>(Applåder)</p>",
    "intressent_id": "0224712677012",
    "rel_dok_id": "",
    "replik": "N",
    "systemdatum": "2022-04-04 17:19:55"
  }
}