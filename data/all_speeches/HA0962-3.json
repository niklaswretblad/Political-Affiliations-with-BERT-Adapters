{
  "anforande": {
    "dok_hangar_id": "5166672",
    "dok_id": "HA0962",
    "dok_titel": "Protokoll 2022/23:62 Tisdagen den 14 februari",
    "dok_rm": "2022/23",
    "dok_nummer": "62",
    "dok_datum": "2023-02-14 00:00:00",
    "avsnittsrubrik": "Återrapportering från Europeiska rådets möte den 9-10 februari",
    "underrubrik": "",
    "kammaraktivitet": "",
    "anforande_id": "955ac6d8-a9ac-ed11-917f-901b0eac4c70",
    "anforande_nummer": "3",
    "talare": "Statsministern Ulf Kristersson (M)",
    "parti": "M",
    "anforandetext": "<p>Fru talman! Rådet diskuterade naturligtvis inte specifikt svenska insatser, inget annat lands insatser heller för den delen. Man håller sig förstås på en gemensam europeisk nivå. Men det är helt riktigt att man uttryckligen pekar ut just kompetensfrågorna, de långsiktiga kompetensfrågorna och omställningsfrågorna. Inte minst tycker man nog sammantaget att Europa ligger framför till exempel just USA på den punkten. Och inte minst Sverige har en god och stolt tradition av långsiktig kompetensutveckling och har också höga ambitioner framåt i detta.</p><p>Men man behöver inte åka längre än till vilket svenskt exportföretag som helst för att se att det är uppenbart att digitaliseringen och hela teknologiomvandlingen kommer att kräva helt andra kompetenser. Detta ska nog mer betraktas som att det är en potentiell konkurrensfördel för europeisk industri om vi ser till att vi har en mycket hög omställningstakt. Sedan vet ju alla att lagstiftning kring arbetsrätt och sådana saker i allt väsentligt ytterst är inhemsk kompetens och ska förbli inhemsk kompetens.</p><p>För svensk del skulle jag ändå vilja säga något om strukturomvandlingen. Det är alldeles riktigt att vi har riktigt hög inflation just nu i Sverige och riktigt dålig tillväxt. Smaka på den - hög inflation och riktigt låg tillväxt, just nu lägst i hela Europa. Det finns skäl att fundera på det. Vad har lett Sverige fram till den sämsta tillväxtprognosen i hela Europa, och vad gör att Sverige nu har så hög inflation?</p><p>Jag skulle säga att bekämpning av inflationen är en kärnuppgift för denna regering. Hög inflation är alla löntagares allra värsta ekonomiska fiende. Ingenting kan kompensera för det. Lägger man till låg tillväxt är vi tillbaka i 70-talets stagflationsrisker. Detta kräver en ekonomisk politik som är riktigt samlad och riktigt fokuserad på att bekämpa inflationen och på att få upp tillväxten med strukturreformer.</p>",
    "intressent_id": "0222691314314",
    "rel_dok_id": "",
    "replik": "N",
    "systemdatum": "2023-02-14 21:55:31"
  }
}