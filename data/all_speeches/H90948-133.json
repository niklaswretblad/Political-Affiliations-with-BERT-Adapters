{
  "anforande": {
    "dok_hangar_id": "5115718",
    "dok_id": "H90948",
    "dok_titel": "Protokoll 2021/22:48 Fredagen den 17 december",
    "dok_rm": "2021/22",
    "dok_nummer": "48",
    "dok_datum": "2021-12-17 00:00:00",
    "avsnittsrubrik": "Svar på interpellation 2021/22:144 om pandemistöd till företag",
    "underrubrik": "",
    "kammaraktivitet": "interpellationsdebatt",
    "anforande_id": "da7538a3-9595-ec11-916c-901b0e9b71a0",
    "anforande_nummer": "133",
    "talare": "Alexandra Anstrell (M)",
    "parti": "M",
    "anforandetext": "<p>Fru talman! Jag tackar ministern för det utvecklade svaret. Ministern behöver inte vara nervös - jag har ändå ätit några pepparkakor i dag.</p><p>\"Vi kommer att fortsätta följa ärendet väldigt noga\" - det är en typ av uttalande som jag nästan alltid går igång på. Jag hade ändå hoppats att en ny minister hade kunnat visa lite mer handlingskraft än att säga att han ska följa saker. Att man följer saker brukar oftast inte leda till förbättringar.</p><p>Många branscher är utsatta, speciellt hotell- och restaurangbranschen, som vi redan har varit inne på. Där har man svårt att gå runt i sina företag om ingen äter och ingen reser. Företagaren Lotta på Sigtunahöjden, en mötesanläggning i Sigtuna, berättar att avbokningarna rasar in, samtidigt som räntor, amorteringar med mera krävs av banken. Hon vet nu att kvartal 1 i stort sett kommer att vara förlorat. Hon berättar att de fortfarande väntar på nästan 300 000 i permitteringsstöd från Tillväxtverket. De har tappat halva omsättningen mot \"normalläget\" och tvingats halvera personalen.</p><p>Det berättas från ganska många håll om hur krångligt allt är kring de stöd som regeringen har beslutat om. Det finns önskemål om att Tillväxtverket inte ska ha någonting med stöden att göra och att man ska lägga all stödadministration hos Skatteverket, samt om att all administration kraftigt ska minskas och förenklas. Det är någonting som vi moderater alltid strider för - vi måste förenkla regelverken, så att företagarna hinner vara företagare. Det är ändå där jobben skapas.</p><p>En viktig del verkar också vara att man måste kunna få prata med sin handläggare. Jag pratade på lunchen med en företagare som berättade att hon inte har någon handläggare. Hon är en av dem som skulle ha fått pengar för snart två år sedan men fortfarande inte har någon handläggare på sitt fall som har kommit tillbaka.</p><p>Ringer man dit hänvisas man till en allmän telefonsupport som inte har några befogenheter och heller inga kunskaper om ditt ärende. Därför vet de fortfarande inte när det här ärendet ska klaras upp.</p><p>En företagare berättar om hur svårt hon har det. Hon äger fastigheten där hon bedriver sin verksamhet, och då har hon inte rätt att ta upp hyran som en fast kostnad i omställningsstödet. Det tvingar fastighetsbolaget att ge orimliga hyresrabatter för att rädda driftsbolaget, medan fastighetsbolaget får stå tillbaka och skjuta på nödvändigt underhåll och renoveringar. Får fastighetsbolaget dessutom del av hyresstödet ska det dras av från driftsbolagets omställningsstöd, trots att driftsbolaget inte fått ta upp hyran som en fast kostnad från början.</p><p>Fru talman! Det här är lite snurrigt. Man kan förstå att många företagare tycker att det är krångligt. Jag tycker själv att det är krångligt. Det blir ett moment 22 i många fall.</p><p>Det är inte bara det här som är snurrigt. Jannica, som driver ett företag inom resebemanning, sökte stöd, fick avslag på grund av jämförelsemånaden, fick rätt i domstol, hamnade hos Tillväxtverket igen och bollas nu mellan nya olika handläggare. Så länge ärendet ligger ohanterat hos Tillväxtverket kan hon inte söka om fler stödperioder, och därför kan hon inte få ut sina utlovade pengar. Hon kan inte heller söka nya, detta trots att det är myndigheten som har gjort fel.</p><p></p><p>Här straffar vi alltså duktiga företagare. Det är så att man baxnar! Jag vill ge en eloge till alla företagare som orkar jobba vidare trots alla dessa krångliga regler. Det här behöver verkligen ses över. Det är en stor utmaning med all administration kring stöden. Alldeles för många olika myndigheter som har varit inblandade verkar göra att det blir alltför trassligt.</p><p>Jag undrar om inte ministern håller med om att det borde samlas på ett ställe så att ansökningsprocesserna kan samordnas. Vore det inte på sin plats att samla företagare och se hur detta kan lösas bättre? Som jag sa skapas fyra av fem jobb i små och medelstora bolag. Vi behöver dessa företagare. Vi behöver lyssna på dem, för de är kloka.</p>",
    "intressent_id": "0866055333028",
    "rel_dok_id": "H910144",
    "replik": "N",
    "systemdatum": "2022-02-24 18:18:12"
  }
}