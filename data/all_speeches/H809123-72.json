{
  "anforande": {
    "dok_hangar_id": "5097699",
    "dok_id": "H809123",
    "dok_titel": "Protokoll 2020/21:123 Onsdagen den 19 maj",
    "dok_rm": "2020/21",
    "dok_nummer": "123",
    "dok_datum": "2021-05-19 00:00:00",
    "avsnittsrubrik": "En heltäckande tobaksbeskattning - för ökad tydlighet och enhetlighet ",
    "underrubrik": "",
    "kammaraktivitet": "ärendedebatt",
    "anforande_id": "5d35414d-3316-ec11-9160-901b0e9b71a0",
    "anforande_nummer": "72",
    "talare": "Hampus Hagman (KD)",
    "parti": "KD",
    "anforandetext": "<p>Fru talman! I den proposition som vi ska diskutera nu har regeringen lagt fram ett antal förslag som syftar till att göra tobaksbeskattningen mer heltäckande och tydligare och motverka skatteundandragande och dubbelbeskattning.</p><p>Bakgrunden är att gränsdragningen mellan skattepliktig tobak och sådan tobak som inte omfattas av beskattning har varit problematisk och lett till ett antal olika rättsprocesser. Bland andra Skatteverket och Tullverket men också företrädare för tobaksbranschen har därför velat få till stånd förändringar i tobaksbeskattningen. </p><p>En heltäckande tobaks-beskattning - för ökad tydlighet och enhetlig-het</p><p>I propositionen föreslår regeringen att det ska införas en skatt på det som i lagen kallas övrig tobak.</p><p>Övrig tobak är tobak som inte är en del av en levande planta och som inte heller är skattepliktig som cigaretter eller annan röktobak eller snus eller tuggtobak.</p><p>Vi kristdemokrater instämmer, precis som alla andra partier, i ambitionen att göra tobaksbeskattningen mer heltäckande, men vi ser att det samtidigt finns problem med den föreslagna skatten. Lagstiftningen kommer inte att göra skillnad på råtobak som är avsedd för rökning och råtobak som är avsedd för snus. Detta innebär, förutom att vi tycker att det är orimligt att beskatta rökning och snusande på samma sätt, att råtobak avsedd för snus beskattas hårdare än färdigproducerat snus.</p><p>Fru talman! Det är viktigt att konstatera att allt tobaksbruk är ohälsosamt. Men samtidigt finns det stora skillnader i skadeverkningar mellan olika typer av tobaksbruk, vilket man inte tar hänsyn till i den föreslagna lagstiftningen. Det innebär att en övergång från rökning till snusande försvåras, trots att forskningen pekar på att riskfaktorn är betydligt högre för rökare än för snusare.</p><p>Det är ingen slump att Sverige har en relativt låg tobaksrelaterad dödlighet jämfört med resten av EU. Det hänger med all sannolikhet ihop med att många i Sverige föredrar andra tobaksprodukter än tobaksprodukter för rökning. Det blir då fel att minska incitamenten för att gå över från rökning till användning av andra tobaksprodukter.</p><p>Kristdemokraterna föreslår därför att en utredning tillsätts där tobaksprodukternas skadeverkningar nivågrupperas och därefter beaktas olika i lagstiftningen. I en sådan utredning bör man se över hur råtobak avsedd för rökning respektive snus ska kunna särskiljas i lagstiftningen, så att man därmed också kan möjliggöra olika beskattning och reglering. Detta vill vi att riksdagen tillkännager för regeringen. Jag yrkar därför bifall till reservationen.</p>",
    "intressent_id": "0435740736429",
    "rel_dok_id": "H801SkU26",
    "replik": "N",
    "systemdatum": "2021-09-15 16:44:06"
  }
}