{
  "anforande": {
    "dok_hangar_id": "5117714",
    "dok_id": "H90957",
    "dok_titel": "Protokoll 2021/22:57 Fredagen den 21 januari",
    "dok_rm": "2021/22",
    "dok_nummer": "57",
    "dok_datum": "2022-01-21 00:00:00",
    "avsnittsrubrik": "Svar på interpellation 2021/22:194 om ett ökat småhusbyggande",
    "underrubrik": "",
    "kammaraktivitet": "interpellationsdebatt",
    "anforande_id": "88a57cff-adb9-ec11-9167-901b0eac4c78",
    "anforande_nummer": "40",
    "talare": "Statsrådet Johan Danielsson (S)",
    "parti": "S",
    "anforandetext": "<p>Fru talman! Det är riktigt att vi ännu inte ser de fulla konsekvenserna av att Moderaterna slopade investeringsstödet. Man hade ju möjlighet att söka ända fram till årsskiftet, och de ansökningar som kom in under förra året kommer att beviljas. Än så länge kan vi bara spåra framtida konsekvenser genom alla de kommunalråd som redan berättar om byggprojekt som har stoppats och som riskerar att inte bli av.</p><p>Vi kan konstatera att även småhusproduktionen har ökat under vår tid vid makten, dock mer blygsamt. Antalet färdigställda småhus har ökat från cirka 8 000 per år för tio år sedan till mellan 10 000 och 12 000 per år de senaste fyra åren. Det är en ökning med 25-50 procent.</p><p>Som jag sa i mitt inledningsanförande har regeringen under mandatperioden också arbetat på flera fronter för att skapa bättre förutsättningar för bostadsbyggandet. Bland annat har regeringen lagt fram en proposition om privat initiativrätt.</p><p>Låt mig också nämna två initiativ som vi har tagit sedan jag tillträdde för en dryg månad sedan. Ska det, som vi är överens om, byggas fler småhus, där människor får möjlighet att kliva ut och känna gräset mellan tårna på sommaren, måste det fram fler villatomter.</p><p>För att få fram fler tomter krävs byggbar mark. Därför har Riksantikvarieämbetet och Naturvårdsverket i sina regleringsbrev för 2022 fått i uppdrag att ompröva om de riksintressen för kulturmiljövård och naturvård som länsstyrelserna har identifierat har brister avseende aktualitet och utbredning. Uppdragen kommer att redovisas senast den 31 januari 2023, och jag kommer att följa myndigheternas arbete noga.</p><p>Vidare skiljer sig behoven av olika bostadsformer åt mellan olika kommuner i landet. Vi har därför precis för riksdagen föreslagit ändringar i bostadsförsörjningslagen för att den analys som ligger till grund för uppgifterna i kommunernas riktlinjer för bostadsförsörjning ska få en tydligare inriktning mot bostadsbristen i den aktuella kommunen. Det kan behövas fler hyresrätter i Danderyd men fler villor i Borlänge.</p><p>Jag kan försäkra Bergman om att regeringen kommer att fortsätta att arbeta för att bygga bort bostadsbristen. Det ska byggas bostäder som vanligt folk kan efterfråga, och de ska byggas i hela landet.</p><p> STYLEREF Kantrubrik \\* MERGEFORMAT Svar på interpellationer</p><p>Frågan är vad Moderaterna vill. På Moderaternas hemsida sammanfattas bostadspolitiken i tre punkter.</p><p>För det första vill man öka bostadsbyggandet. Det är, som jag har sagt, även min första prioritet, men till skillnad från Moderaterna och Bergman har jag inte avvecklat det stöd som faktiskt fanns. Tvärtom har vi vänt utvecklingen och har nu en historiskt hög byggtakt.</p><p>För det andra säger man sig vilja göra det enklare att köpa en bostad. Precis detta har vi en utredning som tittar på och som kommer att vara klar i mars.</p><p>För det tredje vill man göra det enklare att hyra en bostad. Tyvärr handlar detta inte om hyresrätten utan om hur det ska bli enklare att hyra ut i andra hand, vilket enligt alla enkäter och undersökningar som det hänvisas till är den form av boende som efterfrågas allra minst av människor. En anledning till att ingen efterfrågar denna boendeform är kanske att en person som hyr en privatägd bostad i andra hand i många avseenden har en svag ställning. När regeringen försökte åtgärda det genom att öka tryggheten för dem som hyr en bostad av en privatperson stoppade Moderaterna förslaget.</p><p>Den fråga som infinner sig är: Vad vill Moderaterna egentligen, utom att stoppa produktionen av hyresrätter med hyror som vanligt folk har råd att betala?</p>",
    "intressent_id": "0613648926029",
    "rel_dok_id": "H910194",
    "replik": "N",
    "systemdatum": "2022-04-11 17:43:07"
  }
}