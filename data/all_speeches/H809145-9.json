{
  "anforande": {
    "dok_hangar_id": "5101944",
    "dok_id": "H809145",
    "dok_titel": "Protokoll 2020/21:145 Måndagen den 21 juni",
    "dok_rm": "2020/21",
    "dok_nummer": "145",
    "dok_datum": "2021-06-21 00:00:00",
    "avsnittsrubrik": "Prövning av yrkande om misstroendeförklaring mot statsminister Stefan Löfven (S)",
    "underrubrik": "",
    "kammaraktivitet": "",
    "anforande_id": "9b13cf75-3328-ec11-915b-901b0eac4c78",
    "anforande_nummer": "9",
    "talare": "Nooshi Dadgostar (V)",
    "parti": "V",
    "anforandetext": "<p>Herr talman, ledamöter av Sveriges riksdag och alla ni runt om i vårt land som följer detta i dag! Vi har hamnat i den här situationen för att högmod och oresonlighet överordnats landets stabilitet och den politiska kompromissviljan. Detta beklagar jag. Politiken borde kunna bättre.</p><p>Att Vänsterpartiet kompromissat allra mest under denna mandatperiod har nog inte undgått någon. När regeringen tillträdde i januari 2019 byggde detta på fem partiers mandat: Socialdemokraternas, Miljöpartiets, Centerpartiets, Liberalernas och Vänsterpartiets. Fyra av dessa partier kom överens om att stänga ute det femte partiet, Vänsterpartiet. Våra mer än en halv miljon väljare stängdes ute från förhandlingsrummet, där de 73 punkterna i det så kallade januariavtalet togs fram - detta trots att Vänsterpartiets mandat krävdes för att regeringen skulle kunna tillträda och för att avtalet skulle ha någon mening.</p><p>Ändå valde vi i Vänsterpartiet att släppa fram Stefan Löfven som statsminister. Det var inte ett lätt beslut, men vi gjorde det. Det går inte att vara oresonlig i ett svårt parlamentariskt läge.</p><p>Men vi sa redan då att en gräns för oss går vid punkten om marknadshyror och höjda hyror. Vi sa: Vi släpper fram regeringen, men marknadshyror kan inte genomföras; då förlorar regeringen vårt förtroende.</p><p>Vi har gjort något som uppfattas som ovanligt i politiken: stått vid vårt ord. Detta tycks de senaste dagarna ha överraskat regeringens företrädare. De verkar förvånade över att ett parti agerar utifrån det man lovat väljarna och 3 miljoner hyresgäster. Det är svårt att se någon annan förklaring till att statsministern som regeringsbildare inte sett till att säkra sitt regeringsunderlag i en fråga där han i två och ett halvt års tid har känt till de faktiska parlamentariska förhållandena.</p><p>Herr talman! Så här skrev en annan statsminister, Tage Erlander, 1962: \"Det finns många uppgifter som är för stora för den enskilde att klara på egen hand, men som kan lösas om vi går samman. De enskilda bygger upp organisationer för att på samverkans grund hävda sina intressen, de behöver stöd av ett starkt och slagkraftigt samhälle för att värna . trygghet och . frihet.\"</p><p>Vårt land är uppbyggt av hårt arbetande människor i fackföreningar, i hyresgästföreningar och i hela Folkrörelsesverige. Vi har gått från att vara Europas fattigaste land till att vara ett av världens rikaste, där starka parter på arbetsmarknaden och bostadsmarknaden förhandlar med varandra eftersom det är löntagarna och hyresgästerna som vet bäst och ska ha makt att bestämma över jobbet och hemmet.</p><p>Jag är inte historielös. Jag vet vad socialdemokratin har betytt för Sverige när det gäller den starka statliga bostadspolitiken, där hyran var rimlig och standarden hög. Det är också en politik som har betytt mycket för mig personligen och för mina möjligheter i livet. Det är så Sverige ska vara. Det är något som är värt att utveckla, inte avveckla.</p><p> STYLEREF Kantrubrik \\* MERGEFORMAT Prövning av yrkande om misstroende-förklaring mot statsminister Stefan Löfven (S)</p><p>Som politiskt parti med regeringsmakt tycks dock Socialdemokraterna i dag ha lämnat alla sina ideal också på det här området.</p><p>Vi vänsterpartister kommer inte att bidra till att montera ned det svenska folkhemmet, det som är hjärtat i vårt land - den svenska modellen, som byggt landet och bygger det varje dag. Den har byggt bort fattigkvarteren och gett barn till undersköterskor, byggnadsarbetare och butiksbiträden ett tryggt hem att växa upp i. Det är vad den här omröstningen handlar om. </p><p>Regeringen har tydligt deklarerat att man tänker genomföra det förslag som finns om fri hyressättning i nyproduktion, det vill säga marknadshyror. Det vore ett systemskifte i Sverige. Men vill Stefan Löfven och Annie Lööf genomföra marknadshyror blir det inte i mitt namn och inte i Vänsterpartiets namn. </p><p>Det vi gör i dag görs inte med lätt hand. Vi har gjort allt vi har kunnat för att lösa den här situationen, men när ingen annan har velat bidra till en lösning står vi till slut här, och då håller vi vad vi har lovat.</p><p>Det är inte Vänsterpartiet som har övergivit den socialdemokratiska regeringen. Det är den socialdemokratiska regeringen som har övergivit Vänsterpartiet och det svenska folket. I ett sådant läge är det vårt ansvar som parti på löntagarnas och hyresgästernas sida att göra det som vi har sagt. Därför kommer Vänsterpartiet i dag att rösta för misstroendeförklaringen mot statsministern.</p><p>Nu börjar en ny och intensiv tid. Och låt mig vara tydlig: Vänsterpartiet kommer aldrig att släppa fram en högernationalistisk regering. Vi i Vänsterpartiet kommer alltid att vara konstruktiva, kompromissvilliga och hitta lösningar, men vi står också vid vårt ord. Det måste finnas någon som står upp för hyresgäster och för den svenska modellen.</p><p>(Applåder)</p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2021-10-08 14:30:31"
  }
}