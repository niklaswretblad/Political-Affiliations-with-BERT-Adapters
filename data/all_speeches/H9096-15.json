{
  "anforande": {
    "dok_hangar_id": "5104875",
    "dok_id": "H9096",
    "dok_titel": "Protokoll 2021/22:6 Måndagen den 20 september",
    "dok_rm": "2021/22",
    "dok_nummer": "6",
    "dok_datum": "2021-09-20 00:00:00",
    "avsnittsrubrik": "Debatt med anledning av budgetpropositionens avlämnande",
    "underrubrik": "",
    "kammaraktivitet": "",
    "anforande_id": "e6e4fe42-382c-ec11-915b-901b0eac4c78",
    "anforande_nummer": "15",
    "talare": "Finansministern Magdalena Andersson (S)",
    "parti": "S",
    "anforandetext": "<p>Herr talman! Jag uppskattar Ulla Anderssons engagemang för att vi ska ha en bra och trygg sjukförsäkring för alla som arbetar och sliter i Sverige. Jag tycker att det är bra att de förändringar som är med i den här budgeten, och som är resultatet av en utredning som regeringen har tillsatt eftersom vi inte tyckte att sjukförsäkringen fungerade som den skulle, nu kan bli verklighet. Vi kunde också gå före med några av dem i samband med coronakrisen. Och en av de första åtgärder som vi vidtog var att vi avskaffade stupstocken i sjukförsäkringen.</p><p>Vad gäller kommuner och regioner har vi både före och under coronakrisen och nu i budgeten tillfört tillfälliga satsningar för att hantera krisen, men vi har också långsiktigt och permanent höjt de generella statsbidragen. Kommuner och regioner har klarat krisen med gott ekonomiskt resultat. Bedömningen är att det ser bra ut för kommunsektorn också nästa år. Men sedan handlar det naturligtvis om vad det blir för regering efter nästa val, om det blir en regering som prioriterar att säkerställa tillräckligt med resurser i skolan, sjukvården och äldreomsorgen eller om det blir en regering som i stället prioriterar skattesänkningar för de rikaste.</p>",
    "intressent_id": "098412828516",
    "rel_dok_id": "",
    "replik": "Y",
    "systemdatum": "2021-10-13 17:14:52"
  }
}