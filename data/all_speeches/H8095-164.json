{
  "anforande": {
    "dok_hangar_id": "5066779",
    "dok_id": "H8095",
    "dok_titel": "Protokoll 2020/21:5 Torsdagen den 10 september",
    "dok_rm": "2020/21",
    "dok_nummer": "5",
    "dok_datum": "2020-09-10 00:00:00",
    "avsnittsrubrik": "Svar på interpellation 2019/20:418 om regeringens beslut ur ett regionalt rättviseperspektiv",
    "underrubrik": "",
    "kammaraktivitet": "interpellationsdebatt",
    "anforande_id": "fb48e5fe-ab04-eb11-9146-901b0e9b71a8",
    "anforande_nummer": "164",
    "talare": "Statsrådet Jennie Nilsson (S)",
    "parti": "S",
    "anforandetext": "<p>Fru talman! Tack så mycket, Hans Wallmark! Jag tror att jag behöver göra Hans Wallmark lite besviken, för jag börjar med att besvara frågan som kom på slutet.</p><p>Jag har samma bild som Hans Wallmark ger uttryck för, att det finns en känsla i Skåne, Halland och många delar av Sverige att det är vi mot dem, resten av landet mot Stockholm. Det är dock ingen ny känsla som infann sig förra året eller ens de senaste åren, utan det är en känsla som var påtagligt stark under exempelvis den tid då vi hade åtta år med en alliansregering.</p><p>Jag har varit politiskt aktiv länge, och det har Hans Wallmark också. Om vi båda två ska vara ärliga i detta sammanhang så är det en känsla som har funnits väldigt länge. Min största utmaning och ambition är att överbrygga denna känsla, och jag tror att det är jätteviktigt att vi jobbar med skarpa strukturer för att ha en dialog och lyssna och känna in. Detta gör vi exempelvis med politikerforum och tjänstemannaforum, och vi har länsstyrelser och landshövdingar och så vidare.</p><p>Vi behöver också ändra på vissa grundläggande strukturer när det gäller hur vi ser på politik. Vi har länge, inte minst under alliansregeringens tid vid makten, haft inställningen att alla beslut ska vara likadana och utformas utifrån något som jag ibland kallar inte en Stockholmsnorm men kanske i alla fall en stadsnorm. Man tar väldigt lite hänsyn till att vi har ett avlångt land med olika förutsättningar. Denna känsla och insikt blir ännu större om man går till de små kommunerna i Skåne - de som är lite mer perifera.</p><p>Jag tror att detta kräver en gemensam bild. Denna typ av förändringar behöver göras brett, för det behöver vara långsiktigt och hållbart. Det behövs en förstärkning av resurser när det gäller välfärden, en förändring av strukturer som innebär att man mer flexibelt kan använda de pengar som finns och en utveckling av det regionala och kommunala inflytandet och påverkansmöjligheterna när det gäller det som är nära. Jag tror att detta är viktigt.</p><p> STYLEREF Kantrubrik \\* MERGEFORMAT Svar på interpellationer</p><p>Jag tror också att vi ofta tror att vi redan gör det här i de beslut som vi fattar, för det finns ingen illvilja i detta. Men när man tittar på det faktiska utfallet av exempelvis riktade statsbidrag och på skolans område ser man att det blir tydligt att det finns en god tanke med att man tydligt vill peka ut vilken typ av åtgärd, problem eller utmaning man vill lösa med en speciell påse pengar. Problemet med det är många gånger för en del kommuner att de kanske inte har medfinansiering. Om det är en liten perifer kommun har de inte tjänstemän som klarar av att hitta alla de statsbidrag som kanske kan sökas, vilket i sig skapar en känsla av att man inte förstår deras situation.</p><p>Den typen av frågor behöver vi ta ett rejält omtag om och hitta bättre lösningar på där vi klarar av att ta någon form av politiskt ansvar, till exempel att vi vill satsa på skolan. Men vi kanske inte ska göra det genom jättemånga olika, väldigt smalt och spetsigt riktade statsbidrag, utan vi behöver kanske hitta andra sätt som innebär att regional och kommunal hänsyn kan tas på ett bättre sätt. Jag tror att detta är viktigt.</p><p>Hans Wallmark lyfte upp en fråga kopplat till exempelvis gränskontrollerna mot Danmark, vilket förvånar mig lite grann. Här skulle jag vilja ställa en fråga tillbaka. Ska jag tolka det som Hans Wallmark sa kopplat till att han är upprörd över att gränskontrollerna finns och att man är arg över Stockholm som att det är Moderaternas mening att gränskontrollerna ska tas bort? Det är i så fall en stor nyhet.</p>",
    "intressent_id": "0339894357417",
    "rel_dok_id": "H8C120200910ip",
    "replik": "N",
    "systemdatum": "2020-10-02 14:38:18"
  }
}