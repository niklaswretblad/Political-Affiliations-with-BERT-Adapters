{
  "anforande": {
    "dok_hangar_id": "5096959",
    "dok_id": "H809121",
    "dok_titel": "Protokoll 2020/21:121 Fredagen den 7 maj",
    "dok_rm": "2020/21",
    "dok_nummer": "121",
    "dok_datum": "2021-05-07 00:00:00",
    "avsnittsrubrik": "Svar på interpellationerna 2020/21:643, 644 och 667 om antalet vargar på landsbygden",
    "underrubrik": "",
    "kammaraktivitet": "interpellationsdebatt",
    "anforande_id": "9a900ea4-3216-ec11-9160-901b0e9b71a0",
    "anforande_nummer": "21",
    "talare": "Sten Bergheden (M)",
    "parti": "M",
    "anforandetext": "<p>Fru talman! Jag kan börja med ministerns senaste inlägg. Det som vi begär är mycket enkelt. Vi begär faktiskt att denna regering följer riksdagens beslut. Om man har tänkt att göra någonting annat, eller tycker att man måste göra någonting annat, då återkommer man i rimlighetens namn till Sveriges riksdag och förankrar det och talar om att man nu måste göra någonting annat och korrigera beslutet. Det har inte skett. </p><p>Man har i stället gett Naturvårdsverket fria möjligheter att fortsätta utvecklingen mot allt fler vargar i Sverige. EU har inte sagt att vi behöver ha 450-500 vargar i Sverige. EU har heller inte sagt att vi ska behöva ha vargföryngring i renskötselområden, vilket regeringen nu har gett Naturvårdsverket möjlighet att genomföra.</p><p>Detta är två beslut som strider mot vad riksdagen har fattat beslut om, och de har inte återförankrats här i riksdagen. Detta är allvarligt. Riksdagen är landets högsta beslutande organ. Såväl individer som regeringen ska följa de beslut som tas här - annars tar man andra beslut.</p><p>Jag har fortfarande inte fått något svar från ministern på varför man inte återkom till riksdagen för att förankra detta.</p><p>Jag har fortfarande inte fått något svar på varför vi i detta läge, när Naturvårdsverket har kommit fram till att vi ska ha minst 300 vargar, ska behöva ha 400-500 vargar i Sverige eller på vad regeringen har gjort för att minska det tryck som finns ute på landsbygden.</p><p>Jag fick heller inget svar på om ministern har varit ute och besökt några av de vargdrabbade gårdar runt om i landet som har fått sina får dödade eller skadade. Fåren har kastat sina foster, och det är svårt att få dem dräktiga igen. Jag hoppas att ministern har besökt dem och diskuterat.</p><p>Jag har varit på besök nere i Ulricehamn och diskuterat ett helt nytt vargrevir där. Människor är nu oroliga för att ha sina djur ute i hagarna. Vilda djur dödas runt gården, och folk överväger nu att lägga av med att ha tamboskap. Miljöministern borde ju även vara minister för miljön på landsbygden.</p><p>Vi har den biologiska mångfald och de betande djur som behöver finnas där ute. Vi ska producera mat här i landet; vi ska inte producera en vargstam som är för stor och som vi inte har möjlighet att reglera.</p><p></p><p>Det är klart att vi kan genomföra detta i Sverige. Vi har en majoritet här i riksdagen som vill minska vargstammen. Men regeringen motarbetar detta och har lämnat över hela ansvaret till Naturvårdsverket. Man kan inte gömma sig bakom Naturvårdsverket. Det är ministern och regeringen som är de högsta ansvariga för den politik som genomförs här i landet, oavsett om det sedan är myndigheterna som verkställer den.</p><p>Medan människor på landsbygden får slåss mot dålig lönsamhet och får kämpa för sina gårdar avsätter staten resurser, personal och tid för att kolla att antalet vargar ökar i Sverige. Detta är ett hån mot landsbygden.</p><p>Den här regeringen har ju bättre koll på vargarna än vad man har på den grova brottsligheten här i landet. Det är knappast fler vargar som landsbygden behöver för att växa och utvecklas. Det finns en majoritet här i riksdagen för att minska antalet vargar betydligt.</p><p>Jag hoppas få svar av ministern och vill gärna upprepa frågorna; jag hoppas att ministern har skrivit ned dem.</p><p>Jag vill också fråga ministern: Är den biologiska mångfalden mindre viktig än att vargen får utvecklas fritt på landsbygden?</p>",
    "intressent_id": "0828721176319",
    "rel_dok_id": "H8C120210507ip",
    "replik": "N",
    "systemdatum": "2021-09-15 16:39:25"
  }
}