{
  "anforande": {
    "dok_hangar_id": "5005284",
    "dok_id": "H6097",
    "dok_titel": "Protokoll 2018/19:7 Tisdagen den 16 oktober",
    "dok_rm": "2018/19",
    "dok_nummer": "7",
    "dok_datum": "2018-10-16 00:00:00",
    "avsnittsrubrik": "(forts.) Allmänpolitisk debatt",
    "underrubrik": "Klimat, miljö och energipolitik",
    "kammaraktivitet": null,
    "anforande_id": "5f9f6f9f-bce1-e811-910f-901b0eac4c70",
    "anforande_nummer": "145",
    "talare": "Rebecka Le Moine (MP)",
    "parti": "MP",
    "anforandetext": "<p>Fru talman! Jag vill tala om den fråga som har gjort att jag står här i dag, nämligen skogen. Så självklart som det kan te sig är det ändå ett luddigt begrepp med mer än 700 definitioner. En brett hållen definition som EU använder sig av är att det är ett område som är större än 5 000 kvadratmeter, som innefattar träd högre än fem meter och som täcker minst 10 procent av arealen. Även kalhyggen som tillfälligt står utan träd räknas in i den här definitionen av skog.</p><p>För mig som bevarandebiolog är skog någonting helt annat. Det är ett ekosystem som består av olika arter av träd i olika åldrar och som utgör viktiga boplatser för en rad olika djur, växter, mossor och lavar.</p><p>De senaste 60 åren har 61 procent av Sveriges skog avverkats. Vi har en väldigt ojämn åldersfördelning där ca 90 procent av skogen i Sverige är yngre än 120 år. När det gäller skogsekosystemet är 120 år en väldigt ung ålder, och där kan väldigt få rödlistade arter överleva. Av den skog som inte är huggen eller starkt människopåverkad har vi antagligen bara 10 procent eller mindre kvar.</p><p> STYLEREF Kantrubrik \\* MERGEFORMAT Allmänpolitisk debattKlimat, miljö och energipolitik</p><p>Allmänheten uppmanas att inte bryta levande kvistar av hänsyn till de levande träden, att hålla sin hund i koppel av hänsyn till fågellivet och att inte plocka fridlysta blommor av hänsyn till blommornas överlevnad. Men i exakt samma område är det fritt fram för skogsmaskinerna. Om vi frågar svenska folket tycker 80 procent att skogar med höga naturvärden ska skyddas från avverkning.</p><p>Jag är miljöpartist därför att jag anser att allting som existerar har ett existensberättigande. Eftersom vi som nation har skrivit på Nagoyaavtalet, konventionen för biologisk mångfald, och har antagit 16 nationella miljömål och de 17 globala målen är sammanfattningsvis vårt mål att motarbeta övertrampet mot naturen och hålla oss inom planetens gränser.</p><p>För att nå det måste vi accelerera det statliga skyddet för att kunna skydda minst 20 procent produktiv skogsmark främst genom att snabbt skydda de statligt ägda skogarna med höga naturvärden. De biologiskt viktiga skogarna i Ore skogsrike måste skyddas i sin helhet precis som många andra utpekade värdetrakter.</p><p>Vi måste ställa om skogsbruket i stor skala till ett kalhyggesfritt skogsbruk och utforma ekonomiska incitament som gör det lönsamt för skogsbrukare att ha höga biologiska värden i sina skogar som tack för att de bidrar med ekosystemtjänster till resten av samhället.</p><p>Skyddsvärda arter måste få ett juridiskt skydd, och gammelskogar och kontinuitetsskogar måste skyddas från avverkning. Jag anser att vi måste sluta se på naturen som en tillgänglig råvara som endast är till för att tjäna våra kortsiktiga ekonomiska intressen.</p><p>De som bidrar genom att bruka skogen hållbart ska belönas för det medan de som skövlar de sista spillrorna gammelskog i Sverige ska betala. Det är dags att vi lyssnar på folkets vilja men även på de djur och växter som inte kan göra sin röst hörd i svensk demokrati. Det är dags att vi ställer om till ett ekologiskt hållbart skogsbruk.</p><p>(Applåder)</p>",
    "intressent_id": "0546731406922",
    "rel_dok_id": null,
    "replik": "N",
    "systemdatum": "2018-11-06 13:08:52"
  }
}