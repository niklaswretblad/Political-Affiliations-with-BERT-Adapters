{
  "anforande": {
    "dok_hangar_id": "5137655",
    "dok_id": "H909126",
    "dok_titel": "Protokoll 2021/22:126 Onsdagen den 8 juni",
    "dok_rm": "2021/22",
    "dok_nummer": "126",
    "dok_datum": "2022-06-08 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "2f022d69-c139-ed11-9178-901b0e9b71a8",
    "anforande_nummer": "1",
    "talare": "Statsministern Magdalena Andersson (S)",
    "parti": "S",
    "anforandetext": "<p>Herr talman! Jag älskar Sverige. Det är en ynnest att varje dag få vakna upp och veta att min yttersta uppgift för dagen är att göra det som är bäst för vårt land. Det är att göra det som krävs för att vi ska kunna bevara Sverige unikt, med våra värderingar om frihet, jämlikhet och jämställdhet.</p><p>Sedan vi möttes i här partiledardebatt förra gången, i januari, har vår verklighet förändrats. Det pågår ett storskaligt krig i vårt närområde. Därför snabbar vi på den stora upprustningen av försvaret för att bygga ett starkt svenskt folkförsvar - av svenska folket, för svenska folket.</p><p>Partiledardebatt</p><p>Vi har också beslutat om att ansöka om medlemskap i Nato. Jag har försäkrat mig om att det finns ett brett stöd för det i Sveriges riksdag och att vi kan göra det tillsammans med Finland. Jag har också arbetat väldigt hårt för att vi ska kunna få säkerhetsförsäkringar. I helgen besökte jag tillsammans med Annie Lööf ett amerikanskt örlogsfartyg som låg inte långt härifrån. De nordiska, amerikanska, brittiska, tyska och franska säkerhetsförsäkringarna bidrar till trygghet. Det är viktigt, för vi befinner oss i ett känsligt läge.</p><p>Anslutningsprocessen kräver handlingskraft och sammanhållning från både regering och opposition. Högeroppositionens misstroendeförklaring mot regeringen föll i går. Nu måste alla vi som älskar Sverige, inte minst vi som stöder ett svenskt medlemskap i Nato, samarbeta. Vi behöver blicka framåt och samverka för Sveriges bästa; det har svenska folket rätt att förvänta sig av oss.</p><p>Herr talman! Snart börjar sommarlovet för tusentals barn med sol, saft och bad. För alla som har tagit studenten de senaste veckorna börjar vuxenlivet. Andra har precis börjat sommarjobba. Några sitter och funderar på vad de ska göra i livet, och andra väntar nervöst på antagningsbeskedet från högskola eller universitet.</p><p>För många svenskar börjar snart den efterlängtade sommarledigheten. Grillen åker fram, radion spelar <em>Sommar i P1</em> och ryggstöden på utemöblerna kan fällas bakåt. Min uppmaning till svenska folket är: Njut, alla som kan! Ta vara på ledigheten, och ta hand om varandra! Jag vill redan nu passa på att önska mina partiledarkollegor, Sveriges riksdagsledamöter och riksdagskansliet, inklusive talmännen, en riktigt skön och glad sommar.</p><p>Det är viktigt att vila ut nu, för på andra sidan ledigheten väntar ett val. Den 11 september är det dags för svenska folket att avlägga sin röst. För en levande demokrati är det viktigt att alla i vårt land är engagerade. Argument ska stötas och blötas, och ju fler som är engagerade, debatterar och kommer med förslag, desto bättre blir politiken. Argument ska stötas och blötas, men alltid med en gemensam och grundläggande respekt för varandra, för vårt land och för vårt sätt att leva.</p><p>Vi ska ha respekt för vår demokrati, helt enkelt. Det är viktigt, för så ser det inte ut överallt. I många länder, inte bara i Ryssland, utarmas de demokratiska principerna. Respekten för varandra och för framtida generationer förtvinar i samma takt. Sverige är långt ifrån perfekt. Men här lever respekten, även om den har nötts i kanten av ojämlikhet och segregation. Här lever demokratin, trots att den utmanas av krafter som vill slita oss isär. Gemensamt behöver vi varje dag försvara vår demokrati.</p><p></p><p>Herr talman! Det finns allvarliga problem. Det vi älskar med Sverige hotas. Det ställer krav på mig som svensk och som statsminister och på alla oss i kammaren. Jag vet att vårt Sverige kan bättre. Därför är valet den 11 september avgörande. Vi socialdemokrater har tre tydliga prioriteringar för att lösa samhällsproblemen.</p><p>För det första: Våldet, skjutningarna och kriminaliteten, som kryper ned i åldrarna, måste stoppas. Segregationen har lett till parallellsamhällen där alldeles för få pratar svenska, för få går till arbetet och alldeles för många barn går till en skola som inte ger dem de kunskaper som Sverige kräver. Vi har skärpt över 70 straff och utbildar fler poliser. I går började 785 nya polisstudenter sin aspirantutbildning. Men det är uppenbart att det inte räcker. Det är därför vi ska vända på varje sten för att bryta segregationen och stoppa gängkriminaliteten.</p><p>För det andra: Klimatförändringarna påverkar inte bara vår fantastiska natur, utan de slår mot vanligt folks ekonomi genom Putinpriser på el och Putinpriser på drivmedel. Vi ser också högre matpriser. Det är därför vi ska skapa framtidens jobb genom att ligga längst fram i klimatomställningen. I förra veckan genomförde vi ett klimattoppmöte här i Stockholm tillsammans med FN. FN:s generalsekreterare var också här. Det är ett av många sätt; vi måste gå från ord till handling.</p><p>För det tredje: Friskolelobbyister arbetar för att våra gemensamma skattepengar inte ska gå till barnen i skolan utan ned i riskkapitalisternas fickor. Det är därför vi behöver ta tillbaka den demokratiska kontrollen över välfärden. I dag sker en omröstning här i riksdagen om ökad likvärdighet, och jag hoppas att alla vill komma bort från marknadsflummet och se till att stärka barnens utbildning och få bort stöket i skolan.</p><p>Herr talman! Sverige är lagbok, nitiska tjänstemän och en välfungerande ekonomi. Det är att vandra fritt i vår natur, att kunna lämna ungarna på förskolan och gå till jobbet men också att kunna lita på sina grannar. Vi kan bygga ett starkare Sverige när vi arbetar tillsammans, för vårt Sverige kan bättre.</p><p>(Applåder)</p>",
    "intressent_id": "098412828516",
    "rel_dok_id": "",
    "replik": "N",
    "systemdatum": "2022-09-21 17:24:20"
  }
}