{
  "anforande": {
    "dok_hangar_id": "5140091",
    "dok_id": "H909135",
    "dok_titel": "Protokoll 2021/22:135 Tisdagen den 21 juni",
    "dok_rm": "2021/22",
    "dok_nummer": "135",
    "dok_datum": "2022-06-21 00:00:00",
    "avsnittsrubrik": "Certifierade byggprojekteringsföretag - en mer förutsägbar byggprocess",
    "underrubrik": "",
    "kammaraktivitet": "ärendedebatt",
    "anforande_id": "d95e5e8d-3243-ed11-9177-901b0eac4c70",
    "anforande_nummer": "71",
    "talare": "Ola Johansson (C)",
    "parti": "C",
    "anforandetext": "<p>Fru talman! Det här är den sista bostadspolitiska debatten denna mandatperiod, och som mina personliga slutord vill jag säga att jag tycker att det är synd att bostadspolitiken får så litet utrymme i den allmänna politiska debatten, speciellt som vi nu går in i en valrörelse. Samtidigt kan man förstå och respektera att de reformer som skulle behövas för att öka byggandet, förbättra rörligheten och ge alla människor bättre förutsättningar att med en egen bostad forma sina liv och framtiden kräver en bredare förankring och insikter om att gamla ståndpunkter måste omprövas.</p><p>Med detta sagt har vi nu att diskutera ett förslag som åtminstone på papperet skulle kunna leda till ett effektivare och mer förutsägbart byggande genom att tekniska lösningar, material och byggmetoder skulle kunna återupprepas med hjälp av de certifierade byggprojekteringsföretag som vi nu lagstiftar om.</p><p>Certifierade bygg-projekteringsföretag - en mer förutsägbar byggprocess</p><p>De så kallade kommunala särkraven har vi ju, fru talman, vid ett flertal tillfällen beslutat att vi ska avskaffa, men ändå diskuteras de fortfarande som ett av de främsta bygghinder som förekommer. Vi står bakom det kommunala självbestämmandet och kommunernas möjlighet att ställa vissa krav, och därmed också planmonopolet och de kommunala byggnadsnämndernas möjlighet att bevilja eller avslå bygglov. Vi i Centerpartiet vill inte heller förstatliga beslut om byggande och bostadspolitik. Det ska, oavsett vad man tycker om det, stå varje kommun fritt att bestämma var, åt vem, åt hur många och hur det ska byggas bostäder.</p><p>Man kan tycka vad man vill om de kommuner som väljer att inte bygga trots att det finns en efterfrågan och kanske i stället ägna en tanke åt de kommuner som gärna hade sett att det byggs men där få byggföretag tycker att det är mödan värt att ansöka om bygglov eller detaljplaneläggning hos kommunen i fråga; man anser att det inte lönar sig.</p><p>Men, fru talman, mer industriellt byggande, exempelvis i alla de fabriker som producerar serietillverkade hus i trä, lyfter vi gärna här i dag. Inför denna debatt tog jag intryck av att chefen för ett av dessa byggföretag nämnde min egen kommun som en sådan som begär in ett beräkningsunderlag för takstolar trots att hustypen i fråga har byggts i många andra kommuner utan att sådana krav eller frågor har ställts av byggnadsnämnden och dess handläggare.</p><p>Detta, fru talman, visar på behovet av lagstiftning som hindrar sådana frågor från att ställas, förutsatt att byggföretaget kan påvisa att lösningen det valt är säker och hållbar, uppfyller kraven i plan- och bygglagen och Boverkets byggregler och även uppfyller de krav på gestaltning som man i kommunen har satt upp i detaljplanen.</p><p>I övrigt anser vi i Centerpartiet att så mycket som möjligt ska vara lovfritt och kunna uppföras utan krav på ny detaljplan eller planändring. Mer om detta, åhörare, tittare och lyssnare, står att finna i Centerpartiets bostadspolitiska motioner. Jag hänvisar såklart till dem.</p><p>När det gäller det förslag vi debatterar i dag har vi inget att invända. Jag tror att det är ett steg i rätt riktning när byggaktörer genom att samarbeta med de certifierade byggprojekteringsföretagen får en enklare resa genom kommunernas bygglovsbeslut, men det revolutionerar ingenting, fru talman.</p><p>Det är trähusbranschen, med modulbyggande i fabrik enligt löpandebandsprincipen och användandet av korslimmat trä vid platsbyggande av hus med trästomme, som har åstadkommit den största förändringen och revolutionen i byggbranschen under de år som jag har varit debattör här. Med industriella processer som dessa kan byggandet effektiviseras oavsett materialval, och det kan hjälpa oss att skapa ordning och reda på byggarbetsplatser när vi får bättre kontroll på vilka det är som satt samman modulerna och kan kontrollera vilka det är som grundlägger och sammanfogar dem och vilka metoder de använder.</p><p>Jag tror att Leif Nysmed och jag är överens om att säkerhet och ordning och reda i byggbranschen kan vara eftersatt och att beställarna har en viktig uppgift att kontrollera att entreprenörerna har de godkännanden, certifikat, tillstånd och avtal som behövs för att få befinna sig på en byggarbetsplats.</p><p>Fru talman! I den här debatten yrkar jag bifall till Centerpartiets reservation nummer 3 om utvärdering och lagens framtida utformning. Vi anser att det är hustyper och byggmetoder som borde certifieras, ungefär på det sätt som lett till framtagandet av allmännyttans kombohus. Vi vill se upprepade lösningar som uppfyller alla krav och är framtagna just för att de är kostnadseffektiva och hållbara.</p><p>På samma sätt som vi genom Centerpartiets försorg har fått en privat initiativrätt där byggherren får ett större ansvar för att driva en planprocess vill vi göra byggaren ansvarig gentemot staten och kommunerna för att byggnaden uppfyller alla krav som ställs utan att det i varje enskilt fall måste prövas i förväg. Därför ser vi gärna att lagstiftningen i framtiden utvidgas, så att det utreds hur personliga certifikat ska kunna utfärdas till medarbetare hos hustillverkande företag och att koncept och bygglösningar ska kunna certifieras.</p><p></p><p>Det framgår också av vår motion att Centerpartiet vill att reformen med tiden också ska kunna omfatta renoverings- och utbyggnadslösningar, exempelvis att lokaler som haft ett syfte, till exempel för verksamheter, kan omvandlas till bostäder.</p><p>Med detta turboanförande vill jag utöver de tack som jag riktade till civilutskottets kansli, medarbetarna och Johan Löfstrand, som är en god representant för Socialdemokraterna tillsammans med övriga närvarande socialdemokrater - jag ser inga andra partier i kammaren - tacka er för gott samarbete. Jag vill även tacka talmannen, vice talmännen, talmanskansliet, hela Riksdagsförvaltningen och alla som jobbar här utanför - vaktmästeri, städ, fastighetsunderhåll och allt vad det vara månde - för ett fantastiskt gott arbete tillsammans med mig, som har suttit i riksdagen i tolv år och snart slutar. Tack ska ni ha!</p><p>(Applåder)</p>",
    "intressent_id": "0934639939611",
    "rel_dok_id": "H901CU35",
    "replik": "N",
    "systemdatum": "2022-10-03 17:47:18"
  }
}