{
  "anforande": {
    "dok_hangar_id": "5127024",
    "dok_id": "H90993",
    "dok_titel": "Protokoll 2021/22:93 Tisdagen den 5 april",
    "dok_rm": "2021/22",
    "dok_nummer": "93",
    "dok_datum": "2022-04-05 00:00:00",
    "avsnittsrubrik": "Svar på interpellation 2021/22:414 om gröna näringar",
    "underrubrik": "",
    "kammaraktivitet": "interpellationsdebatt",
    "anforande_id": "ce75054e-2af6-ec11-916f-901b0eac4c70",
    "anforande_nummer": "8",
    "talare": "Arbetsmarknads- och jämställdhetsministern Eva Nordmark (S)",
    "parti": "S",
    "anforandetext": "<p>Fru talman! Lars Beckman har ställt mig tre frågor. Den första frågan gäller vilka akuta åtgärder jag avser att vidta för att se till att utrikes födda med försörjningsstöd kommer i arbete i gröna näringar.</p><p>Den andra frågan gäller vilket samarbete som sker mellan Arbetsförmedlingen och branschorganisationer i närtid för att säkerställa att det finns arbetskraft i de gröna näringarna.</p><p>Den tredje frågan gäller om jag avser att ändra ersättningssystemet så att det inte lönar sig att uppbära försörjningsstöd, extratjänst eller a-kassa för att på detta sätt motivera personer att ta arbeten i gröna näringar.</p><p>Inget är så grundläggande som att ha ett jobb att gå till, och inget är lika avgörande för att bli en del av samhällsgemenskapen. Den som saknar arbete ska därför möta en tydlig förväntan men också många och goda möjligheter att komma i arbete. Alla som kan jobba ska jobba.</p><p>Två tydliga politiska prioriteringar för regeringen är att bryta segregationen och att skapa jobb i hela landet. Regeringen fortsätter därför arbetet för att fler ska komma i jobb, för att arbetssökande ska få rätt stöd och för att arbetsgivare lättare ska kunna hitta den kompetens de söker.</p><p>Arbetslösheten i Sverige har sjunkit snabbt under det senaste året. Antalet inskrivna arbetslösa vid Arbetsförmedlingen är nu på samma nivå som före pandemin. Sysselsättningsgraden i åldrarna 20-64 år är bland de högsta som uppmätts i EU. I dag jobbar en högre andel utrikes födda jämfört med 2014. Dessutom har nyanländas etablering på arbetsmarknaden successivt förbättrats under det senaste decenniet.</p><p>Långtidsarbetslösheten är dock fortsatt för hög, och skillnaden är för stor mellan inrikes och utrikes födda. Särskilt utrikes födda kvinnor behöver komma in på arbetsmarknaden i större utsträckning.</p><p>Den som inte kan försörja sig men som kan arbeta har rätt till försörjningsstöd om han eller hon står till arbetsmarknadens förfogande. Det innebär bland annat att den enskilde ska vara anmäld hos Arbetsförmedlingen, vara aktivt arbetssökande, godta anvisat lämpligt arbete, delta i utbildning och arbetssökarverksamhet samt vid behov delta i grundutbildning i svenska.</p><p> STYLEREF Kantrubrik \\* MERGEFORMAT Svar på interpellationer</p><p>Nyanlända invandrare som har uppehållstillstånd som kan ligga till grund för folkbokföring har möjlighet till etableringsinsatser. Då gäller samma krav som för andra arbetslösa på att söka jobb och ta del av utbildning. Regeringen har också infört en utbildningsplikt.</p><p>Både inom arbetslöshetsförsäkringen och i regelverket för ersättning till deltagare i arbetsmarknadspolitiska insatser finns det sanktioner om den arbetssökande missköter sitt arbetssökande, förlänger tiden i arbetslöshet eller orsakar sin arbetslöshet. Det krävs bland annat att den sökande aktivt söker lämpliga arbeten. Om sanktioner vid till exempel misskötsamhet blir aktuella vid upprepade tillfällen stängs den arbetssökande av från ersättningen i en stigande skala. Rätten till ersättning kan till slut upphöra helt.</p><p>Arbetsförmedlingen arbetar sedan lång tid med ett flertal insatser som riktas till kompetensförsörjningen inom de gröna näringarna, såsom arbetsmarknadsutbildningar, stöd till arbetsgivare samt nationellt branschråd och annan samverkan med branschen.</p><p>Inför odlingssäsongen 2022, när förutsättningarna har ändrats i och med kriget i Ukraina, är det ännu viktigare med samverkan mellan Arbetsförmedlingen och berörda branscher så att alla tillgängliga verktyg och insatser används optimalt.</p><p>För att skapa ett strukturerat samarbete mellan Arbetsförmedlingen och branschen har Arbetsförmedlingen och LRF tillsammans startat ett nationellt branschråd för gröna näringar. Uppdraget är att verka för att kompetensförsörja branschen och därmed skapa förutsättningar för en konkurrenskraftig och hållbar ökad produktion.</p><p>Syftet med branschråd på nationell nivå är att träffa företrädare för arbetsmarknadens parter, branschorganisationer och expertmyndigheter och att öka Arbetsförmedlingens kunskap om de kompetensbehov som finns och vilka utbildningsnivåer som krävs för vissa yrken. Det första mötet hölls den 4 april 2022, alltså i går.</p><p>Läget på den svenska arbetsmarknaden fortsätter att förbättras. Sysselsättningen fortsätter att öka, och arbetslösheten har vänt ned. Regeringen följer frågan om säsongsjobben noga och har en dialog med branschen.</p>",
    "intressent_id": "0661583406713",
    "rel_dok_id": "H910414",
    "replik": "N",
    "systemdatum": "2022-06-27 17:04:04"
  }
}