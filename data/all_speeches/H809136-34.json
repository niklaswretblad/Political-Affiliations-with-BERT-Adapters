{
  "anforande": {
    "dok_hangar_id": "5100128",
    "dok_id": "H809136",
    "dok_titel": "Protokoll 2020/21:136 Tisdagen den 8 juni",
    "dok_rm": "2020/21",
    "dok_nummer": "136",
    "dok_datum": "2021-06-08 00:00:00",
    "avsnittsrubrik": "Förebyggande av våld i nära relationer",
    "underrubrik": "",
    "kammaraktivitet": "ärendedebatt",
    "anforande_id": "b02304e0-3b1d-ec11-915b-901b0eac4c78",
    "anforande_nummer": "34",
    "talare": "Johan Hultberg (M)",
    "parti": "M",
    "anforandetext": "<p>Fru talman! Tack, statsrådet, för ett engagerat inlägg i den här synnerligen viktiga debatten!</p><p>Ministern nämnde i sitt anförande att de väldigt allvarliga brott som vi debatterar i dag är upprepningsbrott som ofta begås om och om igen av samma förövare mot samma brottsoffer. Vad Miljöpartiet vid upprepade tillfällen har gjort är att rösta nej till Moderaternas förslag om skärpta straff och tuffare tag mot den här allvarliga brottsligheten.</p><p>Nu säger ministern i sitt anförande i dag och också när hon gästade socialutskottet i förmiddags att man ska presentera ett kraftfullt paket med åtgärder framåt. Då vill jag naturligtvis fråga om Miljöpartiet har bytt fot och i regeringsställning kommer att leverera skärpta straff för till exempel grov kvinnofridskränkning, om man kommer att säkerställa att det blir obligatorisk häktning vid fler tillfällen och om det helt enkelt kommer att bli hårdare tag mot den här typen av brottslighet.</p><p>Det är nämligen i sig, fru talman, en väldigt viktig brottsförebyggande åtgärd att säkerställa att de som begår upprepade våldshandlingar mot kvinnor och dessutom många gånger också barn faktiskt låses in och inte kan begå nya brott.</p><p>Jag tycker också att det är beklagligt att regeringen har sagt nej till exempelvis de 80 miljoner extra till kvinnojourerna som vi i Moderaterna föreslog i vår budgetmotion. Det är viktigt att stödja det arbetet och säkerställa att det finns tillräckliga resurser där.</p><p>Min fråga är sammanfattningsvis: Vad innebär det kraftfulla paket som ministern utlovar här? Det var väldigt få ord om vad det konkret skulle innebära.</p>",
    "intressent_id": "069309987221",
    "rel_dok_id": "H801SoU26",
    "replik": "Y",
    "systemdatum": "2021-09-24 15:33:05"
  }
}