{
  "anforande": {
    "dok_hangar_id": "5138939",
    "dok_id": "H909130",
    "dok_titel": "Protokoll 2021/22:130 Tisdagen den 14 juni",
    "dok_rm": "2021/22",
    "dok_nummer": "130",
    "dok_datum": "2022-06-14 00:00:00",
    "avsnittsrubrik": "Avtackning",
    "underrubrik": "",
    "kammaraktivitet": "",
    "anforande_id": "e1f79a3e-3043-ed11-9177-901b0eac4c70",
    "anforande_nummer": "38",
    "talare": "TALMANNEN",
    "parti": "TALMANNEN",
    "anforandetext": "<p>Ärade ledamöter! Ärade före detta ledamöter! Mina damer och herrar! Att vara riksdagsledamot, en av folkets främsta företrädare, är för mig ett av de allra finaste förtroendeuppdrag man kan få i vårt land. Därför tycker jag att det är en stor stund när vi nu samlas i riksdagens kammare för att tacka er som har varit ledamöter av Sveriges riksdag, uppmärksamma er gärning och sätta strålkastarljuset på era insatser i riksdagen.</p><p>Det man vill måste man vilja med kraft, sa en gång drottning Kristina. Och det är just med kraft, med driv och med engagemang man kan åstadkomma förändring. Det är för att förändra som vi söker oss till politiken. Det är för att åstadkomma förändring som vi blir riksdagsledamöter - för att vi vill göra insatser, var och en efter sin ideologi och sina värderingar, för Sveriges bästa. Den kraften har drivit er under era år i riksdagen.</p><p>Det är en riksdag och en kammare som fattar tusentals beslut varje år. Ett av de beslut som ni bakom främsta raden, det vill säga nuvarande riksdagsledamöter, har fattat rör en ny lag om riksdagens medalj. Jag är glad över att vi nu har en utvecklad möjlighet att på detta sätt tacka och hedra ledamöter som gjort förtjänstfulla insatser för riksdagen och därmed för vår demokrati.</p><p>Lagen trädde i kraft vid årsskiftet. Numera kan en ledamot som lämnar riksdagen få ett diplom och en guldfärgad riksdagsnål enligt en bestämmelse. Efter minst sex års tjänstgöring i följd kan ledamoten också få riksdagens medalj i åttonde storleken. Den som lämnar riksdagen efter minst tolv års tjänstgöring kan få medaljen i tolfte storleken. En sådan medalj kan också delas ut till en ledamot som inte uppnått tolv års tjänstgöringstid men som lämnar riksdagen efter minst sex år varav fyra år som gruppledare, utskottsordförande, talman eller vice talman.</p><p>Jag skulle nu vilja göra en liten utvikning om medaljers storlekar - mest för att ni inte kan gå någonstans. I Sverige anger vi storleken på medaljer enligt den så kallade Berchska skalan, uppkallad efter sin skapare Carl Reinhold Berch, som publicerade den år 1773 i sitt verk - som ni alla känner till - <em>Beskrifning öfwer swenska mynt och kongl. skåde-penningar</em>.</p><p> STYLEREF Kantrubrik \\* MERGEFORMAT Avtackning</p><p>Storlekarna är, får man nog säga, godtyckligt numrerade efter diameter. Exempelvis är en medalj med en diameter på 33 millimeter av åttonde storleken och en medalj med en diameter på 43 millimeter av tolfte storleken. Ursprungligen täckte skalan - om ni absolut vill veta det - 26 storlekar. Numera används i stort sett enbart 6 av dem. I arbetet med att ta fram lagen om riksdagens medalj sneglade man på Hans Majestät Konungens medalj, som framför allt delas ut i åttonde och tolfte storlekarna - så det gör vi också. Detta om bakgrunden!</p><p>Under de senaste åren har pandemin gjort att vi tyvärr inte har kunnat hålla avtackningar här i kammaren. Det är därför extra fint att vi i dag kan samlas till en högtidlig stund för att uppmärksamma och tacka ledamöter som avgått tidigare under mandatperioden. Nästa vecka ska vi här avtacka de drygt 70 ledamöter som inte kandiderar för en ny period, men i dag är det alltså ni som tidigare lämnat riksdagsuppdraget som står i centrum. Under dessa båda avtackningar, i dag och nästa vecka, kommer jag att något extra uppmärksamma dem som varit ledamöter i 20 år eller mer. Några har tyvärr inte möjlighet att närvara i dag, men jag ber er som finns i salen att resa på er när ni hör ert namn och sedan förbli stående.</p><p>Diplom och riksdagsnål tilldelas 15 tidigare ledamöter: Maria Arnholm, ej närvarande, Alice Bah Kuhnke, ej närvarande, Paula Bieler, Jan Björklund, ej närvarande, Sven-Erik Bucht, Gustav Fridolin, Thomas Hammarberg, Helene Hellmark Knutsson, ej närvarande, Ebba Hermansson, Kadir Kasirga, ej närvarande, Jimmy Loord, ej närvarande, Jonas Millard, ej närvarande, Lena Rådström Baastad, ej närvarande, Karolina Skog, ej närvarande, och Jörgen Warborn.</p><p>Jag vill framföra ett varmt tack till er för era insatser för riksdagen, för demokratin och för Sverige.</p><p>(Applåder)</p><p>Nio tidigare ledamöter tilldelas riksdagens medalj av åttonde storleken: Patrik Engström, Jonas Eriksson, Lotta Finstorp, ej närvarande, Ylva Johansson, Johanna Jönsson, ej närvarande, Emil Källström, Ingemar Nilsson, Peter Persson och Jonas Sjöstedt, ej närvarande.</p><p>Varmt tack till er för era insatser för riksdagen, för demokratin och för Sverige!</p><p>(Applåder)</p><p>Sju tidigare ledamöter tilldelas riksdagens medalj av tolfte storleken: Beatrice Ask, ej närvarande, Per Lodenius, Désirée Pethrus, Jessica Polfjärd, Fredrik Schulte, ej närvarande, Tomas Tobé och Solveig Zander.</p><p>Av er är det Beatrice Ask som suttit i riksdagen i mer än 20 år. Hon hade inte möjlighet att vara här i dag, men jag vill ändå nämna att hon valdes in redan 1994 och vid sin avgång 2021 var riksdagens ålderspresident. Under sin tid i riksdagen hann hon vara ordförande eller vice ordförande i fem utskott: utbildningsutskottet, justitieutskottet, konstitutionsutskottet, försvarsutskottet och det sammansatta utrikes- och försvarsutskottet. Hon var som bekant också justitieminister i åtta år. </p><p>Varmt tack till er för era insatser för riksdagen, för demokratin och för Sverige!</p><p> STYLEREF Kantrubrik \\* MERGEFORMAT Avtackning</p><p>(Applåder)</p><p>Den nya lagen om riksdagens medalj ger också talmannen möjlighet att dela ut riksdagens medalj till personer som gjort särskilda eller synnerligen förtjänstfulla insatser för riksdagen och som inte är riksdagsledamöter. Det gjorde jag för första gången den 3 juni i år. </p><p>Riksdagens medalj av åttonde storleken förlänades då fem personer: Monica Hall, chef för utskottsavdelningen, Annalena Hanell, chef för kammarkansliet, Jens Skoglund, säkerhetsspecialist som ledde Riksdagsförvaltningens krisledningsgrupp under pandemin, Anders Jönsson, projektledare för renoveringen av ledamotshuset, och Magnus Isberg, docent i statsvetenskap och tidigare kanslichef vid konstitutionsutskottet. Riksdagens medalj av tolfte storleken delades ut till professor emeritus Sören Holmberg. Motiveringarna finns att läsa på intranätet.</p><p>Ärade ledamöter! Både som riksdagsledamöter och när vi i övrigt tar oss an nya roller har vi något gemensamt. Vi drivs av kraften och viljan att förändra, att bidra till något nytt. Denna strävan tycker jag fångas fint i Erik Axel Karlfeldts rader:</p><p>Av deras verk, de ringas som de storas,kan ej ett grand i jordens mull förloras.Det som är fött av kraft har kraft att gro.</p><p>Med dessa ord vill jag å riksdagens vägnar rikta ett varmt tack och ett stort erkännande till var och en av er för era insatser som ledamöter av Sveriges riksdag. Tack för att ni ställt ert engagemang, ert arbete och ert kunnande till förfogande för insatser för riksdagen och för demokratin!</p><p>Ni har försakat familj och fritid på kvällar och helger när ni har varit i riksdagen, på kampanjaktiviteter eller suttit i förhandlingar och möten. Därför vill jag också rikta mitt tack till era anhöriga för att vi fått låna er under en kortare eller längre tid.</p><p>Ärade ledamöter och före detta ledamöter! Den stol ni suttit på var till låns. Företrädare satt på den innan, och efterträdare sitter på den nu - var och en besjälad av att ge sitt bidrag till det parlamentariska arbetet och till demokratin. Tiden i riksdagen är begränsad, men demokratin går alltid vidare.</p><p>Det avgörande för var och en av oss är hur vi har förvaltat det förtroende vi fått under den tid vi hade förmånen att inneha riksdagsuppdraget. Jag hoppas och tror att ni alla vet med er vad just era insatser betytt och att ni känner vårt varma tack för de byggstenar ni bidragit med till bygget som aldrig blir färdigt: vårt land och vår framtid. Stort tack!</p><p>(Applåder)</p>",
    "intressent_id": "",
    "rel_dok_id": "",
    "replik": "N",
    "systemdatum": "2022-10-03 17:30:34"
  }
}