{
  "anforande": {
    "dok_hangar_id": "5137655",
    "dok_id": "H909126",
    "dok_titel": "Protokoll 2021/22:126 Onsdagen den 8 juni",
    "dok_rm": "2021/22",
    "dok_nummer": "126",
    "dok_datum": "2022-06-08 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "33022d69-c139-ed11-9178-901b0e9b71a8",
    "anforande_nummer": "5",
    "talare": "Nooshi Dadgostar (V)",
    "parti": "V",
    "anforandetext": "<p>Herr talman! Det svenska pensionssystemet fungerar inte. Trots att vi är bland de länder där man arbetar längst i Europa har vi mycket låga pensionsnivåer. Prognosen blir bara allt sämre. De som går i pension i dag får bara runt 50 procent av sin tidigare lön, och framöver kommer det att bli ännu lägre om inget görs. Vi har flest fattigpensionärer i Norden. I över 25 år har socialdemokrater och framför allt moderater blockerat frågan i den så kallade Pensionsgruppen.</p><p>När jag besöker arbetsplatser runt om i Sverige kommer frågan alltid upp. Det är oron över att inte kunna gå i pension därför att kroppen är helt slut. Det är oron för att pensionen är så låg trots ett långt arbetsliv att man inte ens orkar öppna det orangea kuvertet. Det är mitt ansvar att göra någonting åt det.</p><p>Vi måste vara ärliga. Vi har för låga pensioner. Vi måste ändra på det. Sveriges löntagare går upp tidiga morgnar, bär tungt, springer allt fortare och har värk i armar och leder för att få det här landet att fungera. De förtjänar bättre.</p><p>I ett välfärdsland kan vi inte ha fattigpensionärer. Därför ställde Vänsterpartiet krav på höjda pensioner inför statsministeromröstningen i höstas. Jag vet att de flesta i denna kammare då sa att det var fel. De sa att det inte passade, att det inte gick och att det var alldeles för mycket. Men de hade fel.</p><p>Hade garantipensionen följt den allmänna ekonomiska utvecklingen hade vi behövt höja den med 3 000 kronor i månaden. Så mycket har vår grundpension urholkats och släpat efter. Nästa vecka ska denna riksdag ta ställning till inte<em> om</em> pensionen ska höjas utan med <em>hur mycket</em> pensionerna ska höjas. Det är en vänsterpartistisk framgång som jag är stolt över.</p><p>Trots all kritik gick Socialdemokraterna till slut med på vårt krav. Det ledde i sin tur till att till och med de högernationalistiska partierna tvingats lägga fram ett förslag på riksdagens bord. Det blev alldeles för pinsamt att låta bli.</p><p>Jag är glad över att alla partier nu har ändrat sig och delar Vänsterpartiets uppfattning om att pensionerna är för låga. Många i den här kammaren brukade prata om att förbättra pensionerna. Vänsterpartiet såg till att något faktiskt hände.</p><p>Men högern är högern, och de högernationalistiska partierna halverade budet till pensionärerna. Deras förslag innebär knappa 500 kronor mer i plånboken, medan Vänsterpartiets och regeringens förslag innebär 1 000 kronor i höjd pension. Det brådskar att höja pensionerna. Drivmedelspriserna skenar, elpriserna är fortfarande för höga och priserna rusar på tomater, kaffe och andra livsmedel.</p><p></p><p>Herr talman! Eva mejlade mig häromdagen och frågade om de höjda pensionerna blir av. En vecka innan omröstningen kan jag fortfarande inte svara henne. Vi vet fortfarande inte vilken budget landet kommer att styras med. Vi har en regering som gång på gång förhindras att få igenom sin politik. Så kan vi inte ha det. Medborgarna har rätt att veta vad som ska genomföras och att det regeringen utlovar också blir verklighet. Pensionärerna måste få känna sig trygga med att regeringens besked går att lita på.</p><p>Vem ska väljarna utkräva ansvar från när det inte är tydligt vem som styr landet? All denna instabilitet beror i grund och botten på att Centerpartiet vägrar att förhandla, vilket omöjliggör en stabil majoritet. Det är därför pensionärerna i dag, bara en vecka innan omröstningen, fortfarande inte vet hur framtiden kommer att se ut - huruvida Centerpartiet kommer att släppa fram en högernationalistisk politik med en halverad pensionshöjning eller Vänsterpartiets och regeringens politik med 1 000 kronor mer i plånboken. Det är ovärdigt. Pensionärerna behöver 1 000 kronor mer i plånboken. Se till att de äntligen får en rejäl höjning!</p><p>(Applåder)</p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2022-09-21 17:24:20"
  }
}