{
  "anforande": {
    "dok_hangar_id": "5102740",
    "dok_id": "H809152",
    "dok_titel": "Protokoll 2020/21:152 Onsdagen den 7 juli",
    "dok_rm": "2020/21",
    "dok_nummer": "152",
    "dok_datum": "2021-07-07 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "f45d44e8-3528-ec11-915b-901b0eac4c78",
    "anforande_nummer": "6",
    "talare": "Ebba Busch (KD)",
    "parti": "KD",
    "anforandetext": "<p>Herr talman! Vilken rödgrön röra! S, V, MP och C tycks inte vara eniga om något kring hur landet ska styras - utom att de alla just nu stöder Stefan Löfven och helst vill sparka problemen framför sig.</p><p>V säger att de släpper fram Löfven men att Löfven sedan måste förhandla med dem för att få igenom sin budget.</p><p>C säger att de släpper fram Löfven men att han absolut inte får förhandla budget med V.</p><p>S och C säger att de har hittat en politisk uppgörelse, som är skälet till att regeringen kan tillträda.</p><p>MP säger dock att de inte är med på uppgörelsen men ska fortfarande ingå i regeringen.</p><p>V säger att deras tid som dörrmatta är över och att de ska ha inflytande över budgeten. De kommer inte att bryta mot voteringspraxis.</p><p>C säger att de kan tänka sig att bryta mot praxis, om Löfven bara levererar motsatt politik som den V står för.</p><p>Och som en liten, liten rödgrön oliv på toppen av alltihop har regeringen förhandlat fram en helt separat överenskommelse med en vänstervilde, om än civiliserad. Amineh Kakabaveh - hatten av!</p><p>Icke desto mindre: en rödgrön röra. Eller som det på det orwellska nyspråket numera heter: konstruktiv.</p><p>Det här är inte bra för Sverige. Så här kan inte ett land styras. Hade Stefan Löfven haft Sveriges bästa för ögonen hade han vägrat tillträda under sådana här omständigheter. En gång i tiden fanns det en socialdemokrati som förstod sådana ting. När Rickard Sandler avgick som statsminister gjorde han det med motiveringen att \"det är bättre att denna regering faller än att regeringsmakten lämnas att förfalla\".</p><p>Vi avlägger vår röst i dag med samma motivering som Sandler en gång gjorde. Det är bättre att den här regeringen inte tillträder än att ni med öppna ögon tillsätter en bakbunden regering som när som helst kan falla och som till synes saknar möjlighet att få igenom sin budget i kammaren.</p><p>Den rödgröna röran gör den här regeringen till en tickande bomb, redo att när som helst flyga i luften och kasta oss ut i ännu en regeringskris redan i höst. Då vore det bättre att låta väljarna säga sitt i ett extra val redan nu. Två val på mindre än ett år vore inte värdigt. Ansvaret för om det blir så är Stefan Löfvens, när han låter sig bli vald utan att veta om han faktiskt kan styra.</p><p>Sverige förtjänar bättre. Sverige förtjänar bättre än att sju svåra år med Löfven blir till åtta. För i all denna röra och bland allt detta politiska spel finns de samhällsproblem som en handlingskraftig regering skulle kunna ha börjat lösa under det år som är kvar till nästa val.</p><p>En handlingskraftig regering hade kunnat påbörja århundradets vårdreform så att vi kan sätta människovärdet, inte systemet, i centrum för sjukvården. En handlingskraftig regering hade kunnat påbörja arbetet med att bygga bort äldreboendebristen för att alla äldre ska ha rätt till trygghet och gemenskap. En handlingskraftig regering skulle kunna påbörja arbetet med att ge polisen de verktyg de behöver mot gängbrottsligheten för att alla hederliga människor ska kunna röra sig fritt oavsett var i landet de bor. En handlingskraftig regering skulle kunna säkra svensk kärnkraft, ge långsiktigt hållbara migrationslagar och en politik för att hela landet ska leva. En handlingskraftig regering kommer att kunna göra allt detta den dag väljarna får säga sitt om denna rödgröna röra.</p><p> STYLEREF Kantrubrik \\* MERGEFORMAT Prövning av förslagtill statsminister</p><p>I dag kommer Kristdemokraterna att rösta nej till att utse Stefan Löfven till statsminister på nytt. Vi ger åter svenska folket ett löfte: Närhelst möjligheten ges tar vi chansen att ge Sverige ett nytt ledarskap.</p><p>(Applåder)</p>",
    "intressent_id": "0512510717328",
    "rel_dok_id": "",
    "replik": "N",
    "systemdatum": "2021-10-08 14:47:55"
  }
}