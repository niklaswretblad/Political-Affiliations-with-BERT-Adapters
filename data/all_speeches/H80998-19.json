{
  "anforande": {
    "dok_hangar_id": "5091409",
    "dok_id": "H80998",
    "dok_titel": "Protokoll 2020/21:98 Tisdagen den 23 mars",
    "dok_rm": "2020/21",
    "dok_nummer": "98",
    "dok_datum": "2021-03-23 00:00:00",
    "avsnittsrubrik": "Svar på interpellation 2020/21:479 om bombdåd och bilbränder",
    "underrubrik": "",
    "kammaraktivitet": "interpellationsdebatt",
    "anforande_id": "ecdd072e-6ec8-eb11-9156-901b0e9b71a8",
    "anforande_nummer": "19",
    "talare": "Statsrådet Mikael Damberg (S)",
    "parti": "S",
    "anforandetext": "<p>Fru talman! Thomas Morell har frågat mig vilka åtgärder jag och regeringen avser att vidta för att angripa den kriminella hanteringen av sprängmedel.</p><p>Att motverka grov brottslighet, såsom kriminellas användning av sprängmedel, tillhör statens kärnuppgifter och är en av regeringens mest prioriterade frågor. Det är otroligt allvarligt att allmänheten riskerar att utsättas för fara. Som Thomas Morell nämner minskade antalet anmälda fall av allmänfarlig ödeläggelse genom sprängning något i Sverige under 2020, men de ligger fortfarande på en hög nivå, och det går ännu inte att säga om det är en bestående nedgång vi ser. Regeringen bedriver ett omfattande arbete för att minska både tillgång och efterfrågan när det gäller illegala sprängmedel.</p><p>En viktig del i att minska tillgången till illegala sprängmedel i kriminella miljöer är att skärpa kontrollen över explosiva varor. Enligt Polismyndigheten har civila sprängmedel i ökande grad använts vid illegala sprängningar. Mot denna bakgrund har jag vid ett flertal tillfällen under 2020 och 2021 haft samtal med berörda branschorganisationer och myndigheter som arbetar med explosiva varor. Både regeringen och branschen arbetar nu vidare med flera olika åtgärder. Bland annat beslutade regeringen den 11 februari i år om lagrådsremissen <em>Skärpt kontroll över explosiva varor</em> i syfte att stärka kontrollen över dem som befattar sig med dessa varor. Myndigheten för samhällsskydd och beredskap har fått flera regeringsuppdrag som bland annat tar sikte på att utveckla kommunernas arbete med tillstånd och tillsyn gällande sprängämnen, tändämnen och sprängkapslar, se över metoder för märkning av civila sprängmedel och inrätta ett nationellt forum för sprängämnessäkerhet.</p><p> STYLEREF Kantrubrik \\* MERGEFORMAT Svar på interpellationer</p><p>För att kunna möta problemen med illegala sprängningar krävs även utvecklat samarbete mellan myndigheter. I november 2019 fick därför sex myndigheter i uppdrag att öka samhällets förmåga att hantera explosiva varor och den illegala användningen av dessa. Ett konkret resultat av uppdraget, som ska redovisas i november 2021, är etableringen av ett nationellt bombdatacenter som ska öka förmågan att förebygga, förhindra och hantera sprängningar.</p><p>Regeringens arbete för att minska efterfrågan på illegala sprängmedel hänger också ihop med de omfattande åtgärder som genomförs mot organiserad brottslighet och gängkriminalitet. Regeringens 34-punktsprogram är det största paketet mot gängkriminalitet i Sverige någonsin, med åtgärder på både kort och lång sikt. Utbyggnaden av Polismyndigheten är också en central del i det arbetet. Regeringens mål är att det ska vara 10 000 fler polisanställda 2024 jämfört med 2016. Förra året passerade vi halvvägs mot målet. Antalet poliser ökade under 2020 i samtliga polisregioner i landet, och det har aldrig tidigare funnits så många poliser i Sverige som nu.</p><p>Satsningen som regeringen gör mot gängkriminaliteten är den mest omfattande någonsin i Sverige. Tillsammans med de särskilda åtgärder som görs för att öka samverkan mellan berörda aktörer och minska tillgången till illegala sprängmedel angrips brottsligheten från flera håll samtidigt. Jag och regeringen är fast beslutna att fortsätta arbetet för att motverka sprängningar, och vi har inga planer på att slå av på takten.</p>",
    "intressent_id": "014744660015",
    "rel_dok_id": "H810479",
    "replik": "N",
    "systemdatum": "2021-06-08 17:29:05"
  }
}