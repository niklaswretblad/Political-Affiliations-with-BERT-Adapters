{
  "anforande": {
    "dok_hangar_id": "5060790",
    "dok_id": "H709114",
    "dok_titel": "Protokoll 2019/20:114 Onsdagen den 29 april",
    "dok_rm": "2019/20",
    "dok_nummer": "114",
    "dok_datum": "2020-04-29 00:00:00",
    "avsnittsrubrik": "Våldsbrott och brottsoffer",
    "underrubrik": "",
    "kammaraktivitet": "ärendedebatt",
    "anforande_id": "61d9c835-1ea7-ea11-9138-901b0e9b71a0",
    "anforande_nummer": "11",
    "talare": "Johan Hedin (C)",
    "parti": "C",
    "anforandetext": "<p>Fru talman! Ibland blir diskussionen om rättsstaten, demokratin och de mänskliga rättigheterna en smula akademisk. Vi som har haft turen att få växa upp i demokrati, i fred, i frihet och där de mänskliga rättigheterna har respekterats kanske har svårt att föreställa oss alternativet.</p><p>Men alternativen finns. Vi har under flera år sett en oroande tendens i många delar av världen, där Europa inte är något undantag. I coronakrisens svallvågor har detta avsevärt förvärrats. Steg för steg ifrågasätts rättsstatliga principer, demokratin kringskärs och de mänskliga rättigheterna urholkas - inte sällan med motiveringen att just värna människors säkerhet. Inget kunde vara mer falskt. Alla som öppet eller dolt driver på för att montera ned rättsstaten gör det av en enda anledning: att stärka den egna makten.</p><p>I den märkliga tid vi lever i, fram till nyligen på toppen av materiellt välstånd, finns ändå grogrund för populistiska rörelser som hämtar sin energi ur medvetna missförstånd, överdrifter och rena lögner - om samhällsutvecklingen, om minoriteter, om allt som går att skrämma den som låter sig skrämmas med.</p><p>Men den diskussionen, som kan kännas akademisk och abstrakt för många, blir för några akut praktisk och konkret.</p><p>Det absolut mest grundläggande i en rättsstats funktion är att våld är reglerat och monopoliserat, att det endast är genom demokratisk kontroll, med tydliga bestämmelser för när och hur våldsmonopolet får använda sin makt mot en enskild, och i väl definierade nödvärnssituationer som våld kan vara ett medel. Allt annat våld är oacceptabelt och ska leda till konsekvenser.</p><p>Den rättsstat som inte förmår att skydda sina invånare från våld förlorar sin främsta funktion. En stat där den starkes rätt råder och där våld och hot om våld blir ett maktmedel är ingen rättsstat.</p><p>Fru talman! Det här betänkandet har ett bärande tema när det gäller det vi har skapat majoritet för: ett särskilt fokus på den som är särskilt utsatt. Ett tillkännagivande handlar om gamla och andra utsatta och ett annat handlar om hur vi på bästa sätt ger barn bästa möjliga stöd genom barnahusens funktion och hur den säkras i hela landet. Min moderata kollega Magdalena Schröder har gett en alldeles utmärkt beskrivning av hur viktigt detta är, så jag ska inte orda mer om det.</p><p>Det finns några fler tankar från Centerpartiet och andra som förtjänar uppmärksamhet och som vi bör jobba vidare med. Bland annat handlar det dels om hur vi gör det lättare för brottsoffer att bättre förstå rättsprocessen, dels om hur exempelvis anhöriga till våldsdödade kan få stöd om och när den dömda gärningsmannen friges eller beviljas permission. Detta är någonting som både Centerpartiet och Moderaterna har föreslagit. Centerpartiet vill gå ännu längre och införa en bestämmelse i skadeståndslagen som förstärker anhörigas rätt till ersättning.</p><p> STYLEREF Kantrubrik \\* MERGEFORMAT Våldsbrott och brottsoffer</p><p>Kopplat till det ligger också polisens återkoppling för den som utsätts för brott. Här måste rättsväsendet bli bättre. Alla som utsätts för brott ska känna sig sedda av rättsväsendet och bli informerade om vilket stöd som finns att få och hur en process går till.</p><p>Med det vill jag yrka bifall till reservation 18 om just polisens återkoppling.</p>",
    "intressent_id": "0204443909416",
    "rel_dok_id": "H701JuU29",
    "replik": "N",
    "systemdatum": "2020-06-05 13:18:37"
  }
}