{
  "anforande": {
    "dok_hangar_id": "5073886",
    "dok_id": "H80932",
    "dok_titel": "Protokoll 2020/21:32 Tisdagen den 10 november",
    "dok_rm": "2020/21",
    "dok_nummer": "32",
    "dok_datum": "2020-11-10 00:00:00",
    "avsnittsrubrik": "Särskild debatt om kriminalvårdens stabsläge och kapacitet",
    "underrubrik": "",
    "kammaraktivitet": "",
    "anforande_id": "6f701ac5-f533-eb11-914a-901b0e9b71a8",
    "anforande_nummer": "7",
    "talare": "Andreas Carlson (KD)",
    "parti": "KD",
    "anforandetext": "<p>Fru talman! Kristdemokraterna är fast beslutna om att bekämpa den grova, organiserade brottsligheten. För att göra det krävs att ledande personer försvinner från den kriminella miljön, och det krävs att förtroendet för rättsstaten återupprättas genom att rättvisa straff skipas och brottsoffer får upprättelse.</p><p></p><p>För att uppnå detta krävs att det finns kapacitet i häkten och anstalter hos kriminalvården. Kriminalvården i dag är hårt ansträngd. Det är fullt. Det är 2 200 dömda som går och väntar på att domen ska verkställas. Antalet dagar man kan vänta har dubblerats från 50 till 100, vilket medför uppenbara problem.</p><p>Kriminalvården gör bedömningen att det kommer att krävas minst 5 750 anstaltsplatser och 2 640 häktesplatser till 2029. Det troliga är dock att platsbehovet kommer att bli ännu större när satsningarna på polisen får genomslag och när straffen skärps för ett flertal brott. Eftersom brottsutvecklingen de senaste åren har varit mycket negativ med fler grova brott kommer fler kriminella att behöva tillbringa betydligt längre tid på anstalt. Här finns det, fru talman, inga genvägar. Det krävs en långsiktig utbyggnad.</p><p>Men problemet har vi här och nu, och då måste mer göras för att frigöra kapacitet också på kort sikt. Kristdemokraterna anser att utlänningar som döms för brott i Sverige i betydligt högre grad ska avtjäna sina straff i sina hemländer. Kapaciteten är mycket ansträngd, och 30 procent av de intagna i svenska fängelser är utländska medborgare. Att fler avtjänar sina straff i hemländerna är nödvändigt både för att avlasta kriminalvårdens kapacitet och för att minska den kostnad som det medför att bedriva kriminalvård. Det medför också en positiv effekt när det gäller att underlätta utvisning. Andra länders brottslingar är inte Sveriges ansvar.</p><p>För att avlasta kriminalvårdens beläggning bör också fängelseplatser hyras utomlands, vilket Kristdemokraterna satsar stort på i vår skuggbudget. Kriminalvården får enligt vårt förslag sluta avtal med mottagarländerna. Det ska även vara möjligt för Kriminalvården att sluta avtal med tredje land om att avtjäna straff i det landet om det anses lämpligt. Oavsett om avtal träffas med hemland eller tredje land måste givetvis humanitära och rättsliga förhållanden beaktas, såsom principen om non-refoulement.</p><p>Hela rättsväsendet behöver förstärkas. Statskontoret har konstaterat att \"inom få politikområden är statliga myndigheter så beroende av varandra som inom rättskedjan\". Det får inte skapas flaskhalsar. Regeringen har dock inte agerat på ett samlat sätt för att möta de problem som den grövre kriminaliteten innebär. Hade de gjort så hade utvecklingen inom kriminalvården kunnat förutses för flera år sedan.</p>",
    "intressent_id": "0542160909628",
    "rel_dok_id": "",
    "replik": "N",
    "systemdatum": "2020-12-01 17:54:28"
  }
}