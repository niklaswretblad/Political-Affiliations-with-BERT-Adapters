{
  "anforande": {
    "dok_hangar_id": "5066779",
    "dok_id": "H8095",
    "dok_titel": "Protokoll 2020/21:5 Torsdagen den 10 september",
    "dok_rm": "2020/21",
    "dok_nummer": "5",
    "dok_datum": "2020-09-10 00:00:00",
    "avsnittsrubrik": "Svar på interpellation 2019/20:458 om åtgärder mot den organiserade brottsligheten i Sveriges storstäder",
    "underrubrik": "",
    "kammaraktivitet": "interpellationsdebatt",
    "anforande_id": "bf48e5fe-ab04-eb11-9146-901b0e9b71a8",
    "anforande_nummer": "104",
    "talare": "Jan Ericson (M)",
    "parti": "M",
    "anforandetext": "<p>Herr talman! I går hade Göteborgs-Posten en nyhet om att tolv klanliknande kriminella gäng styr kriminaliteten i Göteborg. I Borås finns liknande problem med grupperingar som begår grova brott och som dessutom bekämpar varandra. Så här ser det ut i många svenska städer i dag.</p><p>Det är tyvärr många vanliga skötsamma människor som känner otrygghet i sitt eget bostadsområde och som knappt vågar gå ut på kvällen och rasta hunden eller ta en löprunda.</p><p>Det är beklämmande att höra poliser larma om hur man saknar resurser och tvingas backa från kriminella grupper och att följa nyheter om hur vanliga människor kommer i vägen för de kriminellas vapen och i värsta fall mister livet. Vi drabbas också av mängder av bilbränder och andra anlagda bränder, sprängningar, grov misshandel och grova rån, miljardsvindel i våra sociala trygghetssystem, en ökande droghandel och allt fler barn som tvingas eller lockas in i kriminalitet. Den organiserade brottsligheten tar för sig i vårt samhälle.</p><p> STYLEREF Kantrubrik \\* MERGEFORMAT Svar på interpellationer</p><p>I dag redovisar SVT dessutom ännu en dyster rapport. Ett år efter att regeringen presenterade sitt åtgärdsprogram mot gängbrottslighet har antalet skjutningar och sprängningar ökat. Kanske blir inte de kriminella gängen särskilt avskräckta av att regeringen startar ett antal utredningar som inte ens kommer att leda till skarpa förslag under denna mandatperiod.</p><p>Jag är glad över att riksdagen biföll min motion om lagskärpningar mot övergrepp i rättssak och att denna punkt nämns i regeringens åtgärdsprogram. Många andra förslag i åtgärdsprogrammet är också resultatet av uppdrag från riksdagen till regeringen om att ta fram skarpare lagstiftning. Men det som behövs nu är skarpa förslag i närtid och inte en ändlös rad med utredningar.</p><p>Det är dessutom, som Lars Beckman påpekar, allvarligt att vår regeringschef inte har koll. Uttalandet av statsministern att han först i lördags fick vetskap om att ett antal kriminella gäng och klaner styr kriminaliteten i delar av landet var närmast pinsamt. Fram till nu har ju också statsministern i alla debatter envist förnekat att invandringen skulle ha någon som helst betydelse för kriminaliteten. Men så plötsligt, i gårdagens partiledardebatt och i en intervju i SVT, byter han fot och medger i stället det självklara - att en alltför stor migration medför sociala spänningar i våra förorter, vilket bidrar till ökad kriminalitet.</p><p>Det är allvarligt om inte hela regeringen har en korrekt bild av verkligheten. Om man inte ser problemen och inte förstår varför de har uppstått kan man nog inte heller göra något åt dem.</p><p>Herr talman! Under Alliansens regeringstid 2006-2014 ökade antalet poliser i Sverige från ca 17 000 till 20 000. Det var en betydligt kraftigare ökning i procent än befolkningsökningen, vilket betyder att antalet poliser per capita ökade.</p><p>Dagens regering påstår ofta att antalet poliser har ökat ytterligare sedan 2014. Det stämmer dock inte, för samtidigt som nya poliser har utbildats har andra poliser lämnat yrket.</p><p>Häromdagen offentliggjorde Polistidningen siffror från Polismyndigheten, som ger en dyster bild av läget. Man kan konstatera att efter åtta år med Alliansen fanns det 2015 totalt drygt 20 000 poliser. Åren efter minskade antalet till under 20 000. Först 2019 var man åter tillbaka på en nivå strax över 20 000.</p><p>Med andra ord hände ingenting alls under de första fem åren med dagens regering när det gäller det totala antalet poliser.</p><p>Frågan är då hur många av dessa poliser som arbetar i yttre tjänst, det vill säga rör sig ute i samhället och beivrar brott, och hur utvecklingen har varit under dagens regering. Här kan vi konstatera att antalet poliser i yttre tjänst är lägre i dag än 2015, både i absoluta tal och i andel av antalet anställda poliser och dessutom dramatiskt lägre räknat per invånare.</p><p>Herr talman! Vi har alltså färre poliser synliga i samhället i dag än när Alliansen lämnade regeringsmakten. Samtidigt har den grova kriminaliteten ökat. Detta är en helt bedrövlig utveckling, och regeringens försök att skönmåla sin egen insats kan inte förändra den bilden.</p><p>Jag vill helt enkelt fråga statsrådet Damberg när och hur regeringen ska vända denna utveckling på riktigt.</p>",
    "intressent_id": "0940980416614",
    "rel_dok_id": "H8C120200910ip",
    "replik": "N",
    "systemdatum": "2020-10-02 14:38:10"
  }
}