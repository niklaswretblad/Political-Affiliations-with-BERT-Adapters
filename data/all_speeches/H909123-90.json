{
  "anforande": {
    "dok_hangar_id": "5136654",
    "dok_id": "H909123",
    "dok_titel": "Protokoll 2021/22:123 Torsdagen den 2 juni",
    "dok_rm": "2021/22",
    "dok_nummer": "123",
    "dok_datum": "2022-06-02 00:00:00",
    "avsnittsrubrik": "Återrapportering från Europeiska rådets möte den 30-31 maj",
    "underrubrik": "",
    "kammaraktivitet": "",
    "anforande_id": "f68edfdc-bf39-ed11-9178-901b0e9b71a8",
    "anforande_nummer": "90",
    "talare": "Statsministern Magdalena Andersson (S)",
    "parti": "S",
    "anforandetext": "<p>Återrapportering från Europeiska rådets möte den 30-31 maj</p><p>Fru ålderspresident! Europeiska rådet träffades i måndags och tisdags den här veckan. Dagordningen dominerades även den här gången av Rysslands brutala krig mot Ukraina och dess konsekvenser och av hur vi ska sätta press på Ryssland, stödja Ukraina och göra oss själva starkare och oberoende av ryska fossila bränslen.</p><p>Diskussionen präglades av att olika länder drabbas olika hårt av importstopp för rysk olja. Men trots detta kunde vi nå en överenskommelse om det sjätte sanktionspaketet. I och med det minskas EU:s import av rysk olja med två tredjedelar nu och med 90 procent vid årsskiftet. Det här kommer att minska Putins möjligheter att bedriva sitt brutala och olagliga krig.</p><p>Fru ålderspresident! Sverige och övriga medlemsstater ska fortsätta att bistå Ukraina humanitärt, som vid den givarkonferens som Sverige och Polen stod värdar för i början av maj, men också långsiktigt för den omfattande återuppbyggnad som kommer att behövas efter kriget. Det är också något som vi diskuterade på mötet.</p><p>Men för att kunna fortsätta sitt motstånd behöver Ukraina också hjälp här och nu. Kriget innebär en monumental påfrestning för den ukrainska ekonomin. Därför är det bra och viktigt att vi kunde enas om ett stöd med upp till 9 miljarder euro för att Ukraina ska kunna möta sina akuta makroekonomiska behov.</p><p>Fru ålderspresident! Rysslands krig mot Ukraina riskerar att skörda miljontals offer långt bortom Ukrainas gränser. När Ryssland nu förhindrar spannmålsexport från Ukraina sätts världens livsmedelsförsörjning i gungning. Länder och regioner riskerar akut matbrist.</p><p>I mötet deltog Afrikanska unionens ordförande Macky Sall över videolänk och redogjorde för läget på den afrikanska kontinenten, där man redan har märkt av brist på vete och konstgödsel. Vi behöver agera snabbt för att stötta utsatta regioner och möjliggöra för ukrainsk export, bland annat genom kommissionens förslag om så kallade solidaritetsfiler. Viktigast av allt är att vi fortsätter att agera för att Ryssland slutar att förhindra export från Ukrainas hamnar.</p><p> Vi ska också avvisa varje påstående om att det är våra sanktioner som orsakar livsmedelsbristen. Det är en falsk berättelse med ryska rötter. Sanningen är att den ryska statsledningen med president Putin i spetsen är fullt ansvarig för människors lidande i svallvågorna av den ryska invasionen av Ukraina.</p><p>Fru ålderspresident! Vi diskuterade också hur vi ska påskynda vår energiomställning bort från beroendet av rysk olja och gas. Här handlar det om en kraftig utbyggnad av förnybar energi. Vind, vatten och bioenergi ska främjas. Vi behöver också stärka försörjningstryggheten genom att diversifiera energiimporten.</p><p>Det är viktigt att den situation som uppkommit inte får som konsekvens att vi backar i den gröna omställningen. Tvärtom behöver den skyndas på - för klimatet, för vår ekonomi och för vår säkerhet. Den FN-konferens som ordnas i Stockholm i dag, Stockholm + 50, är ett exempel på hur viktigt det är att Sverige har ledartröjan i de här frågorna.</p><p>Fru ålderspresident! Slutligen diskuterades även EU:s försvars- och säkerhetspolitiska samarbeten. Även här präglas utvecklingen av en alltmer orolig omvärld, som ställer högre krav på ett mer kapabelt och motståndskraftigt EU.</p><p>Med detta sagt ska vi slå vakt om våra viktiga samarbeten med partner, särskilt det transatlantiska samarbetet samt det mellan EU och Nato. Den inriktning som kommissionen presenterade för några veckor sedan ska nu tas vidare på lämpligt sätt. Inga beslut fattades vid mötet.</p><p>Vi kommer från regeringens håll att säkerställa att utvecklingen sker i beaktande av sund konkurrens, utan snedvridning av marknaden och med sunda statsfinanser som bas.</p>",
    "intressent_id": "098412828516",
    "rel_dok_id": "",
    "replik": "N",
    "systemdatum": "2022-09-21 17:13:36"
  }
}