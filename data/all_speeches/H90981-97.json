{
  "anforande": {
    "dok_hangar_id": "5123850",
    "dok_id": "H90981",
    "dok_titel": "Protokoll 2021/22:81 Tisdagen den 15 mars",
    "dok_rm": "2021/22",
    "dok_nummer": "81",
    "dok_datum": "2022-03-15 00:00:00",
    "avsnittsrubrik": "Svar på interpellation 2021/22:377 om riktlinjer för vindkraft",
    "underrubrik": "",
    "kammaraktivitet": "interpellationsdebatt",
    "anforande_id": "61e4860e-ccd6-ec11-9170-0090facf175a",
    "anforande_nummer": "97",
    "talare": "Statsrådet Johan Danielsson (S)",
    "parti": "S",
    "anforandetext": "<p>Fru talman! Tack till Lars Beckman och Kjell Jansson för det engagemang som de visar!</p><p> STYLEREF Kantrubrik \\* MERGEFORMAT Svar på interpellationer</p><p>Jag ska till att börja med ta tillbaka diskussionen till frågan som ligger till grund för den här interpellationsdebatten och upprepa det jag sa i början. Jag är medveten om att vindkraftsutbyggnaden kräver god planering för att minska risken för olägenheter och för att skapa bra boendemiljöer. Det är en viktig aspekt av vindkraftsutbyggnaden.</p><p>Den risk som finns för störningar på grund av buller men också andra miljökonsekvenser bör beskrivas sakligt och får inte förminskas under processen. Människors oro för buller, visuell påverkan och förändringar ska på det sättet naturligtvis tas på allvar.</p><p>Jag vill därför också säga någonting kanske mer konkret om bullernivåer. Redovisning av buller måste i stort sett alltid göras vid prövning av vindkraftverk oavsett om det handlar om enstaka verk eller större parker. Beräknade ljudnivåer ska redovisas för samtliga bostäder som berörs av buller från vindkraftverken men också för andra bullerkänsliga platser, exempelvis friluftsområden.</p><p>När man mäter riktvärdet är det viktigt att väga in många faktorer - allt från att vindriktningar kan ändras till om det finns fler vindkraftverk i närheten. Till exempel kan varje enskild park klara riktvärdet, men om de är igång samtidigt kan den samlade effekten överskrida bullernivån. Att gränsvärden överskrids är naturligtvis oacceptabelt.</p><p>Om det efter att ett vindkraftverk har tagits i drift visar sig att riktvärden eller bullervillkor överskrids bör man ställa om till bullerreducerad drift för att sänka nivåerna så att värdena klaras. Det här är viktigt.</p><p>Med detta sagt undrar jag ändå lite över bakgrunden till dagens fråga då det här inte är första eller ens andra gången som Lars Beckman ställer samma fråga till regeringen. Tre gånger har Lars Beckman ställt samma fråga, och tre gånger har han fått svaret att det han efterfrågar redan finns och görs av svenska myndigheter.</p><p>Naturvårdsverket vägleder kring buller vid nybyggnation av vindkraftverk, och Boverket vägleder kring buller vid nybyggnation av bostäder. Varför är Moderaterna så måna om att just Boverket ska göra det som Naturvårdsverket redan gör? Regeringen har heller inte fått in några klagomål eller önskemål från kommunerna rörande den vägledning som finns, varken gällande Naturvårdsverkets vägledning vid etablering av vindkraftverk eller gällande Boverkets vägledning vid nybyggnation av bostäder. Om det nu är så att Lars Beckman har synpunkter på hur kommunerna sedan använder sig av vägledningen bör frågan också riktas dit.</p><p>Vid prövning av vindkraftverk, oavsett om det sker enligt miljöbalken eller plan- och bygglagen, ingår det att pröva påverkan på landskapsbilden, natur- och kulturvärdena på platsen, påverkan på människors hälsa och intresset av en god helhetsverkan.</p><p>När det gäller lagrådsremissen som det nyligen beslutades om och det kommunala självbestämmandet ser jag förslaget som ett sätt att främja utbyggnad av vindkraft samtidigt som kommunerna behåller sin rätt att säga ja eller nej. Att företag får bättre och tydligare förutsättningar att planera och allokera sina resurser samtidigt som det kommunala vetot kvarstår bör ligga i linje med det som Beckman säger sig vilja uppnå, alltså att han är positiv till alla energislag samtidigt som kommunerna ska ha ett inflytande i processen. Svaret är naturligtvis också riktat till Kjell Jansson.</p>",
    "intressent_id": "0613648926029",
    "rel_dok_id": "H910377",
    "replik": "N",
    "systemdatum": "2022-05-18 19:01:39"
  }
}