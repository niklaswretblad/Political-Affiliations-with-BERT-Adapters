{
  "anforande": {
    "dok_hangar_id": "5136353",
    "dok_id": "H909122",
    "dok_titel": "Protokoll 2021/22:122 Onsdagen den 1 juni",
    "dok_rm": "2021/22",
    "dok_nummer": "122",
    "dok_datum": "2022-06-01 00:00:00",
    "avsnittsrubrik": "Information från regeringen om förberedelser för Sveriges ordförandeskap i EU våren 2023",
    "underrubrik": "",
    "kammaraktivitet": "",
    "anforande_id": "10517559-bd39-ed11-9178-901b0e9b71a8",
    "anforande_nummer": "62",
    "talare": "Ingemar Kihlström (KD)",
    "parti": "KD",
    "anforandetext": "<p>Fru talman! Tack till statsrådet Dahlgren för dragningen om det arbete som regeringen gör för att förbereda vårt ordförandeskap i EU!</p><p>En av punkterna i det gemensamma program som Frankrike, Tjeckien och Sverige har antagit gäller medborgarnas trygghet och det rättsliga samarbetet. Det var också en av de prioriterade punkterna som statsrådet angav i sitt anförande. Det är ett viktigt område, särskilt för Sverige. Narkotikahandel, vapensmuggling och trafficking är gränsöverskridande problem som behöver hanteras gemensamt. Ofta är slutdestinationen för allt detta Sverige, men Sverige har också egna problem som exporteras.</p><p>Hittills i år har det skett över 150 skjutningar, och över 30 personer har mördats i gängkriget som förvärrats år efter år. De svenska problemen har tyvärr blivit en pinsam exportvara. Svenska brottslingar har flyttat sin verksamhet till bland annat Spanien och Danmark. I Tyskland braskar rubriker om att Sverige är Europas farligaste land.</p><p>Det är en skamfläck på vårt internationella anseende. Bara i morse avslöjade <em>Ekot</em> ytterligare ett problem som Sverige står inför: 2 600 personer som är dömda till fängelse går fria i väntan på fängelseplatser. De kan fortsätta att begå brott eftersom fängelserna är fulla.</p><p>Samtidigt vet vi att ungefär en tredjedel av alla intagna på svenska fängelser är utländska medborgare. Av dem är en fjärdedel medborgare i ett annat europeiskt land, flera med utvisningsdomar. Ändå sitter de i ett svenskt fängelse. Hade de i stället suttit i fängelse i sina hemländer hade många av de 2 600 dömda kunnat avtjäna sina straff i stället för att fortsätta att begå brott.</p><p>Därför undrar jag om regeringen inom ramen för ordförandeskapet i EU planerar att vidta åtgärder för att fler medborgare ska avtjäna sina straff i hemländerna snarare än i Sverige.</p>",
    "intressent_id": "0828001951212",
    "rel_dok_id": "",
    "replik": "N",
    "systemdatum": "2022-09-21 16:55:29"
  }
}