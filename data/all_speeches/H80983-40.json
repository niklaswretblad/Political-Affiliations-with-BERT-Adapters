{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "c093bf96-a1ad-eb11-914f-901b0eac4c78",
    "anforande_nummer": "40",
    "talare": "Markus Wiechel (SD)",
    "parti": "SD",
    "anforandetext": "<p>Herr talman! \"Kampen mellan demokrati och autokrati befinner sig vid en brytpunkt.\" Med dessa ord beskrev USA:s nytillträdda president Joe Biden vår samtid under sitt debuttal till G7-gruppen.</p><p>Det är i svåra tider som dessa, när världen lider av en pandemi med allt som det innebär, som viljan till att försvara demokratin på allvar prövas. Vi har sett det i Irak där shiamiliser har angripit kristna på Nineveslätten. Vi ser det i flera länder där man angriper demonstranter mot bakgrund av att man påstår sig vilja bekämpa smittspridningen. Men det är inte bara demokratin ur den aspekten som prövas. Även januaripartiernas påstådda demokratioffensiv prövas.</p><p>I pandemins spår har vi sett vikten av modern teknik för att möjliggöra icke-fysiska möten och dess potential att värna och bejaka det fria ordet. Det är samma teknik som möjliggör för vanliga människor att i realtid vittna om vad som sker i förtryckarstater och som därför revolutionerat kampen för fundamentala fri- och rättigheter i hela världen.</p><p>Sociala medier har kommit att bli en obeskrivligt viktig arena för såväl privatpersoner som olika samhällsaktörer som önskar sprida sina budskap, varför de i dag också är en stor del av det offentliga samtalets infrastruktur. Närapå vem som helst med internetuppkoppling kan i dag höras så länge de inte tystas av makten.</p><p>Vi har på senare tid sett hur internationella techjättar godtyckligt har stängt ned privatpersoners sociala medier, och vi har sett hur man till och med stängt ned konton tillhörande folkvalda ledamöter av Sveriges riksdag eller Europaparlamentet. Det här är oacceptabelt. Sverige måste gå i bräschen till försvar för det fria ordet i såväl moderna demokratier som Sverige som underutvecklade diktaturer.</p><p>Den här frågan måste lyftas inom det internationella samfundet. Vi kan inte och får inte godtyckligt bara acceptera detta. Frågan är bredare än vad många tror. Den för oss så viktiga pressfriheten har också minskat. Sverige sticker sorgligt nog ut och tappade tredje mest i världen i förra årets pressfrihetsindex av Reportrar utan gränser.</p><p>Herr talman! Det är naturligtvis inte bara press- och yttrandefrihet på nätet som jag tänkte lyfta i dag, även om ett tydligt ställningstagande i just de här frågorna ökar trovärdigheten när vi kritiserar auktoritära stater som inte tillåter dessa fundamentala rättigheter.</p><p></p><p>Ett exempel på en sådan stat är naturligtvis Kina. De omfattande brotten mot grundläggande mänskliga fri- och rättigheter i Kina är sedan länge välkända. Faktum är att förtrycket till och med sträcker sig utanför landets gränser. Vi har sett kidnappningar, spionage och hot - så även i Sverige.</p><p>Kina är dessutom ett land med ett växande självförtroende, vilket har exemplifierats i den nya så kallade säkerhetslagen som användes för att snabbt ta över det tidigare autonoma och demokratiska Hongkong. Demokratin i staden är numera passé, och den intensiva indoktrineringsprocessen av Hongkongs invånare, inte minst de unga, har påbörjats.</p><p>Vi har även sett ökade kinesiska aggressioner gentemot grannländer, inte minst mot den demokratiska och välutvecklade önationen Taiwan som naturligtvis bör få vårt fulla stöd och bör inkluderas när vi tacklar en pandemi tillsammans. De ska veta att vi gör vad vi kan för att de ska inkluderas i den internationella gemenskapen, bland annat genom tecknande av frihandels- och investeringsavtal och genom förstärkta diplomatiska förbindelser och ett tydligt erkännande.</p><p>I provinsen Xinjiang i Kina ser vi koncentrationsläger. I dessa sitter uppemot 1 miljon fångar. Där förekommer slavarbete, våldtäkter, tortyr och indoktrinering av minoriteter. Det finns också uppgifter om att det i värsta fall sker systematisk organstöld. Levande människor blir slaktade för sina organ. Uigurer, kristna, falungongutövare och andra minoriteter blir konsekvent och återkommande offer för en empatilös politik.</p><p>Det enda svaret är att sätta hårt mot hårt. Sverige måste verka för skarpa EU-gemensamma handelsrestriktioner mot Kina, likt de USA och Storbritannien har, samt klart och tydligt deklarera att de folkmordsliknande händelser som vi ser i landet är fullkomligt oacceptabla och ett uppenbart brott mot mänskligheten.</p><p>Året är nu 2021. Vi kan inte godtyckligt se på när detta sker och tillåta att landet arrangerar OS eller liknande evenemang som om allt var frid och fröjd. Vi kan för den delen inte heller sitta tysta och nicka när EU tecknar ett nytt investeringsavtal med diktaturen utan tydliga motkrav.</p><p>Herr talman! Det tål att upprepas: koncentrationsläger, slavarbete, kidnappningar, mord, våldtäkter, organstölder och tvångssteriliseringar. Läget i den kinesiska kommunistdiktaturen kan inte bli tydligare. Det är inte en dag för tidigt att Socialdemokraterna och Miljöpartiet visar att de står på rätt sida i historien.</p><p>Herr talman! Det går inte att stå här i dag utan att nämna den globala säkerhetspolitiken. Underrättelseverksamheten gentemot Sverige har ökat. Vår geografiska position är av betydande vikt för Ryssland, som också pekas ut av Säkerhetspolisen som en av de tre mest aktiva aktörerna som bedriver spionage i vårt land.</p><p>Ryssland är ett hot mot inte bara sitt eget folk utan även mot sina grannar, vilket vi återkommande tvingas se. Det är ett av skälen till att Sverige bör verka för ett stopp av Nord Stream 2.</p><p>Det är kanske också det viktigaste skälet för en Nato-option, som skulle innebära att Sveriges säkerhetspolitik harmoniserar med Finlands. Det skulle på sikt möjliggöra för ett framtida försvarsförbund. Nato-optionen skulle även säkra en varaktig finansiering av försvaret och ge oss svängrum vid ett eventuellt säkerhetspolitiskt skifte i vårt närområde.</p><p>Det är tydligt att regeringen inte delar den bilden. Det mest oroande med det är dock att man i strid med en klar och tydlig riksdagsmajoritet vägrar att gå vidare med detta. Det var också tydligt i utrikesdeklarationen i dag. Regeringen vägrar att följa riksdagens beslut.</p><p></p><p>Herr talman! Detta får mig att återigen gå in på förra årets tema: demokrati. Under året som gått har inte mycket blivit bättre på den fronten, med några få undantag. En rad fredsavtal har slutits mellan Mellanösterns enda demokrati, Israel, och andra tidigare fientliga stater. Det tål att sägas att regeringen märkligt nog inte lade mycket energi på att hylla detta.</p><p>Mot bakgrund av regeringens så kallade demokratioffensiv valde jag förra året att betygsätta regeringens arbete. De fick underkänt. Jag behöver inte säga så mycket mer än att de fortfarande får underkänt.</p><p>Mycket har hänt i världen. Jag skulle kunna rada upp en lång rad exempel. Men en fråga som vi har diskuterat tidigare i dag och som jag vill trycka extra mycket på är nationella Magnitskijsanktioner.</p>",
    "intressent_id": "0204240926023",
    "rel_dok_id": "",
    "replik": "N",
    "systemdatum": "2021-05-05 14:58:53"
  }
}