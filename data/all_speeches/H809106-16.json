{
  "anforande": {
    "dok_hangar_id": "5093812",
    "dok_id": "H809106",
    "dok_titel": "Protokoll 2020/21:106 Tisdagen den 13 april",
    "dok_rm": "2020/21",
    "dok_nummer": "106",
    "dok_datum": "2021-04-13 00:00:00",
    "avsnittsrubrik": "Svar på interpellation 2020/21:552 om en hållbar återstart av kollektivtrafiken",
    "underrubrik": "",
    "kammaraktivitet": "interpellationsdebatt",
    "anforande_id": "134564ff-e2d8-eb11-9153-901b0eac4c78",
    "anforande_nummer": "16",
    "talare": "Jens Holm (V)",
    "parti": "V",
    "anforandetext": "<p>Fru talman! Jag tackar infrastrukturministern för svaret på min interpellation. Vi är nog båda överens om att svensk kollektivtrafik nu i och med pandemin befinner sig i en väldigt ansträngd situation. Ungefär hälften av resandeunderlaget har försvunnit. Därför är det helt avgörande för en hållbar återstart av svensk kollektivtrafik att vi kan gå in med fortsatta stöd från staten till svensk kollektivtrafik. </p><p>Jag välkomnar de 6 miljarder kronor som regeringen hittills har aviserat. Det är bra, men det är tyvärr inte tillräckligt för att kompensera den kollektivtrafik som körs i Sverige för de stora fall i biljettintäkter som man har upplevt och fortsätter att uppleva under pandemin. </p><p>Fru talman! I Sverige rullar det ungefär 14 000 bussar i linjetrafik, till största delen - 10 000 bussar - i den regionala kollektivtrafiken. Det är helt avgörande vilket drivmedel de här bussarna går på.</p><p>I dag går många bussar på förnybara drivmedel - på biogas eller någon form av förnybar diesel. Men det går inte att komma ifrån att ifall vi skulle kunna få en stor andel av de här bussarna att i stället gå på el finns det enormt stora fördelar. Då blir utsläppen helt och hållet noll, både växthusgasutsläpp och lokala utsläpp. Vi minskar bullret. Vi minskar skakningar i bussarna, vilket ger mycket bättre komfort för bussförarna och för resenärerna.</p><p>Därför tycker jag att den elbusspremie som vi hittills haft i Sverige har varit väldigt bra. Den har tyvärr varit för låg, men tanken med den har varit väldigt god.</p><p>Dessvärre har regeringen sänkt elbusspremien från och med augusti 2020. Det tycker jag var en dålig åtgärd. Det innebär att man nu bara kan få 10 procent utbetalt av det belopp som en elbuss kostar. Tidigare var det 20 procent. Det innebär också ett maxbelopp på 25 miljoner kronor per sökande. Totalt är nu 80 miljoner kronor avsatta i regeringens budget för direkt stöd till elbussar - mindre pengar än tidigare.</p><p>När jag senast kollade hos Energimyndigheten fanns det 48 ansökningar på rad om stöd från den här elbusspremien. Totalt ansöker man om 2,5 miljarder kronor. Det är väldigt mycket pengar, men tyvärr finns inte motsvarande summa i regeringens budget.</p><p>Jag tycker att det är viktigt att höja elbusspremien, inte fasa ut den. Därför, fru talman, blir jag väldigt oroad över Tomas Eneroths svar till mig. Eneroth säger att \"premien har utgjort ett marknadsintroduktionsstöd och började fasas ut efter att den uppnått sitt syfte\".</p><p> STYLEREF Kantrubrik \\* MERGEFORMAT Svar på interpellationer</p><p>Men, fru talman, det är ju nu det börjar. Under de kommande tio åren kommer en stor del av de 14 000 bussar som finns i Sverige att förnyas. Man kommer att köpa nya bussar. Då borde vi väl ha ett riktat stöd som verkligen främjar att det köps in så många elbussar som möjligt.</p><p>Jag vill verkligen veta av ministern om jag kanske har förstått honom fel. Menar regeringen att man ska fasa ut elbusspremien i en tid då vi i stället borde höja den?</p>",
    "intressent_id": "0216534495014",
    "rel_dok_id": "H810552",
    "replik": "N",
    "systemdatum": "2021-06-29 16:05:40"
  }
}