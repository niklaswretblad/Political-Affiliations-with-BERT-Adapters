{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "b393bf96-a1ad-eb11-914f-901b0eac4c78",
    "anforande_nummer": "27",
    "talare": "Hans Wallmark (M)",
    "parti": "M",
    "anforandetext": "<p>Herr talman! Vi har lyssnat till regeringens utrikesdeklaration uppläst av Ann Linde. Låt mig nu återge vad som kan ses som riksdagens utrikesdeklaration i kontrast till regeringens där den möter en majoritet av kammarens ledamöter bestående av fem eller sex partier.</p><p></p><p>Gui Minhai och Dawit Isaak nämndes inte. Det är två namn som förtjänar att explicit uttalas från riksdagens talarstol, och det är två svenska medborgare som fängslats av Folkrepubliken Kina respektive Eritrea.</p><p>För ett år sedan fångade Vänsterpartiet upp vid den utrikespolitiska debatten att Moderaterna föreslagit en kommission för att granska Sveriges hantering av det viktiga konsulära ärendet Gui Minhai. Trots ett kraftfullt initialt motstånd från Socialdemokraterna och Miljöpartiet har nu ärendet drivits till den punkt att riksdagen i enighet ställt sig bakom att uppmana regeringen att tillsätta en kommission om Gui Minhai och Dawit Isaak. Redovisning ska ske senast den 31 mars 2022. Nej, nej blev till slut ja, ja - tack vare riksdagen och trots regeringen.</p><p>Med en förfärande hastighet har Folkrepubliken Kinas säkerhetslagar förstört Hongkong. Folk fängslas. Folk tystas. Åsikter avvikande mot Peking rensas ut. Som Europavän måste jag konstatera att mitt EU varit alltför svagt och alltför sent på att reagera mot denna brutalitet. Moderaterna såg till att det formerades en majoritet bakom tanken på sanktioner mot Kina. När vi gjorde så riktades kritik från Socialdemokraterna. Det talades då om att vara oansvarig. Men för ett plågat folk i Hongkong, och mot en regim som ägnar sig åt brott mot mänskligheten i Xinjiang, är det viktigt att det finns länder och politiker som ser vad som händer. Numera när utrikesministern åker till Bryssel hänvisas till den framförhandlade positionen i riksdagen, alltså den som Ann Linde då kritiserade och nu är en del av. Då nej, nej, och nu ja, ja - tack vare riksdagen och trots regeringen.</p><p>I vårt viktiga närområde med Östersjöregionen, Norden och Baltikum utgör Ryssland genom sitt agerande en förstörare. Samtidigt finns all anledning att glädja sig åt de folkliga demonstrationer för frihet och anständighet som kunnat ses. En omvärld har chockerats över kalsongförgiftningen av Putins främsta utmanare Aleksej Navalnyj och de skenrättegångar som följt. En svensk diplomat har förklarats icke önskvärd i Ryssland. Då är det rimligt att ställa sig på ett förtryckt ryskt folks sida, ett folk som kräver rättfärdighet. De vill se åtgärder mot oligarkerna. De vill se åtgärder mot palatsbyggarna. De vill att någon angriper ett storskaligt offentligt snattande och penningtvättande.</p><p>Sanktioner riktade direkt mot det projekt som kommer att göra vårt Europa inom EU mer beroende av fossilgas, och dessutom rysk sådan, strider mot både vår säkerhet och den energimix vi bör eftersträva. Därför är det naturligt att säga att sanktioner riktade mot Nord Stream 2 ska ingå bland möjliga åtgärder och att Sverige borde finna likasinnade länder. Det är numera en svensk linje - tack vare riksdagen och trots regeringen.</p><p>Herr talman! Covid-19 och den pandemi som rasar påverkar hela världen. Detta hanteras dock olika. Från USA rapporteras över en halv miljon döda. Sverige ligger på så många som runt 13 000. I Östasien, med Bhutan och Taiwan som unika exempel, är det bokstavligt talat enstaka fall. Detta påverkar. I våra gränsbygder ses hårda konsekvenser av stängda gränser i Norden. Det behövs också fokus på vaccinationer och på att agera mot en ökande svält i likhet med förra årets Nobelpristagare i fred, FN:s matprogram World Food Programme.</p><p>Ett viktigt redskap är FN:s globala utvecklingsstrategi Agenda 2030. Här finns mål om hur fattigdom ska bekämpas och länder lyftas. Det finns även anledning att kröka fingret självkritiskt när det gäller hur vi kan bidra och förbättra i Sverige.</p><p></p><p>Man kan ha olika åsikter om hur Agenda 2030 ska genomföras. För oss moderater är det naturligt att se det som en tillväxtagenda. Förutsättningar för resursskapande måste till. Men alldeles oavsett syn på detta är det rimligt att vi i riksdagen följer upp och driver på. När regeringen presenterade en skrivelse kring Agenda 2030 skulle återkoppling ske i bästa fall uppemot vart sjätte år. Vi vill ha granskning minst vartannat år. Så blev det - tack vare riksdagen, trots regeringen.</p><p>Numera finns en bred majoritet bestående av fem av åtta partier som har ställt sig bakom en så kallad Nato-option. Det innebär ökad demonstrerad handlingsfrihet. Det handlar om en tydlig signal inåt och utåt som stärker Sveriges säkerhet i kontrast till den allianslöshetens linje som regeringen driver, där ett svenskt Natomedlemskap direkt utesluts oavsett hur säkerhetsläget utvecklas. För oss handlar det om att markera att det finns ytterligare ett verktyg i den säkerhetspolitiska verktygslådan.</p><p>Det finns också ett starkt värde i att Sverige och Finland har samma förhållningsätt och relation till Nato i ett läge där vi nu fördjupar det operativa försvarssamarbetet mellan länderna. Det är viktigt, och det sker tack vare riksdagen, trots regeringen.</p><p>En regering som har ändrat den säkerhetspolitiska linjen i formuleringar fem eller sex gångar - dessutom nu senast i dag, som det verkar - gör klokt i att se vad som skänker stabilitet och långsiktighet. Ann Linde måste, herr talman, göra som Anna Lindh tidigare gjorde inför 2002 och bjuda in till breda partiöverläggningar om den säkerhetspolitiska linjen. Axla det ansvaret! Om så sker blir det tack vare riksdagen, trots regeringen.</p><p>Avslutningsvis: Tiden står dessvärre på murkna regimers sida. Vi kan inspireras av en oförtröttlig frihetskamp i Belarus eller Venezuela. Långdragna processer och svårigheter att samla sig bakom vettiga och fungerande sanktioner gör att den som biter sig kvar också håller sig kvar. Till dessa två länder kan adderas Myanmar. I vårt eget närområde kan noteras Rysslands krig mot Ukraina i landets östra delar sedan 2014. Och i dagarna kommer oroande rapporter om tillslag mot oppositionen i Georgien efter ett tidigare ifrågasatt val.</p><p>Herr talman! Från moderat sida skulle jag dessutom vilja peka på två ytterligare områden.</p><p>Taiwan är ett viktigt nav för demokrati och tolerans i Asien och har en vital ekonomi. Men Taiwan hotas dagligen av Folkrepubliken Kina. Moderaterna vill uppgradera den svenska närvaron i Taipei med ett House of Sweden, på samma sätt som exempelvis Nederländerna och Storbritannien har gjort.</p><p>Israels demokrati, högteknologiska ekonomi och framstående forskning gör landet till en attraktiv partner. Sverige ska stå nära Israel. De bilaterala banden behöver bli betydligt starkare, och samarbetet bör intensifieras även i de multilaterala sammanhangen och i FN. Det krävs en genuin nystart med Israel, för den tidigare relationen är söndertrasad.</p><p>Som ett samlingsparti är vi moderater beredda att forma det som är en svensk linje med stöd också i landets riksdag, oavsett om vi sitter i regeringen eller inte.</p>",
    "intressent_id": "0980681611418",
    "rel_dok_id": "",
    "replik": "N",
    "systemdatum": "2021-05-05 14:58:53"
  }
}