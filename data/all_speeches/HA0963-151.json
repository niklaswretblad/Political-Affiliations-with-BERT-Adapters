{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "8d77235a-6cad-ed11-917f-901b0eac4c70",
    "anforande_nummer": "151",
    "talare": "Linnéa Wickman (S)",
    "parti": "S",
    "anforandetext": "<p>Herr talman! Ett av den moderatledda regeringens allra första besked på det utrikespolitiska området, egentligen på alla politiska områden, var att deklarera att det minsann var dags att avskaffa den feministiska utrikespolitiken.</p><p>Det berodde inte på att utvärderingar visat att den var ineffektiv eller betydelselös i arbetet för flickors och kvinnors rättigheter i världen. Tvärtom ökade bistånd med fokus på jämställdhet, inte minst inom SRHR, sexuell och reproduktiv hälsa och rättigheter. Där är Sverige en av världens största givare. Det skapades ett svenskt kvinnligt medlingsnätverk, som nu gör viktiga insatser i världen för att stärka kvinnors roll och aktiva deltagande i fredsprocesser och bidrar till att kvinnors perspektiv, behov och intressen tillvaratas.</p><p>Inte heller angavs som skäl att den feministiska utrikespolitiken inte skulle ha inspirerat eller påverkat andra länder i utvecklingen av deras utrikespolitik. Det är tvärtom. Fråga Frankrike, Spanien, Kanada, Tyskland eller några av de andra länderna som valde att gå i Sveriges fotspår och som inspirerats att också bedriva feministisk utrikespolitik.</p><p>Hör och häpna! Inte heller skrotades den feministiska utrikespolitiken för att flickors och kvinnors rättigheter i världen är på frammarsch. Det är tvärtom. Jämställdheten och feminismen har inte gått för långt i världen. Det har gått raskt bakåt.</p><p>Covid-19-pandemin slungade utvecklingen i världen tillbaka flera årtionden. Kriser drabbar ojämlikt och orättvist. Och pandemin har drabbat flickor och kvinnor hårdast. Det har blivit mer könsbaserat våld och sexuellt våld. Det ser vi inte minst i konflikter. Färre flickor får gå i skolan. Risken för barnäktenskap har ökat, och tillgången till hälso- och sjukvård, inte minst mödra- och förlossningsvård, har försämrats. Mänskliga framsteg på dessa områden, som många människor och modiga rörelser kämpat för under lång tid, tillintetgjordes på kort tid.</p><p>Attackerna från konservativa högerkrafter i världen har samtidigt blivit allt hårdare i fråga om att vrida klockan tillbaka ytterligare. Det ser vi inte minst när det gäller just sexuell och reproduktiv hälsa och tillgången till fri och säker abort. Utvecklingen i delar av USA är ett tydligt exempel. Men vi behöver egentligen inte lyfta blicken längre söderut än till Polen för att se att kvinnors rätt till abort i princip avskaffats, i alla fall begränsats kraftigt.</p><p>Nej, varken brist på behov eller internationell påverkan angavs som skäl till att den feministiska utrikespolitiken avskaffades. Det var enligt den moderate utrikesministern att det enbart var en etikett, som dessutom inte verkade ingå i vad som var svenska intressen.</p><p>Herr talman! När dåvarande utrikesministern Margot Wallström och den socialdemokratiskt ledda regeringen 2014 gick före och som första land i världen införde den feministiska utrikespolitiken innebar det en ambitionshöjning.</p><p>Sverige hade under decennier byggt upp ett mycket gott anseende i världen när det gäller just jämställdhet, fredsarbete, demokrati, klimatomställning och fattigdomsbekämpning. Men den feministiska utrikespolitiken satte flickors och kvinnors rättigheter högre upp på den politiska dagordningen, och framför allt - vad man än tycker om den - blev det ett helt ramverk och arbetssätt som genomsyrade den svenska utrikesförvaltningen. Det var ett långsiktigt strategiskt arbete med årliga handlingsplaner för att stärka flickors och kvinnors rättigheter, resurser och representation.</p><p>Det innebar att det slogs fast att jämställdhet inte var en fråga vid sidan av allt annat arbete för att bekämpa fattigdom och bygga fred och demokrati, utan det skulle genomsyra vår utrikespolitik. Det innebar också konkret att FN:s säkerhetsråd under svensk ledning antog en resolution som inkluderar sexuellt och könsrelaterat våld som skäl för att införa sanktioner.</p><p>Att ge flickor och kvinnor makt över sina egna liv och att främja deras medborgerliga, politiska, ekonomiska, sociala och kulturella intressen är det bästa sättet att bekämpa fattigdom och nå ekonomisk tillväxt och mänsklig utveckling. Det är också den grundläggande insikten om varför en feministisk utrikespolitik är nödvändig och att hållbar fred och gemensam säkerhet enbart kan byggas genom fokus på flickors och kvinnors rättigheter.</p><p>Den feministiska utrikespolitiken var en ambitionshöjning i arbetet för flickors och kvinnors rättigheter i världen. Det uppfattades tydligt både inom och utanför Sveriges gränser.</p><p>Varför är det så viktigt för Moderaterna, Sverigedemokraterna och deras samarbetspartier att nu sänka ambitionerna? Hur hjälper det kvinnorna i Iran, Ukraina eller Afghanistan att den feministiska utrikespolitiken överges?</p><p>(Applåder)</p>",
    "intressent_id": "0456522027421",
    "rel_dok_id": "",
    "replik": "N",
    "systemdatum": "2023-02-15 21:07:52"
  }
}