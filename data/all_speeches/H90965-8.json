{
  "anforande": {
    "dok_hangar_id": "5119559",
    "dok_id": "H90965",
    "dok_titel": "Protokoll 2021/22:65 Fredagen den 4 februari",
    "dok_rm": "2021/22",
    "dok_nummer": "65",
    "dok_datum": "2022-02-04 00:00:00",
    "avsnittsrubrik": "Särskild debatt om de höga elpriserna i Sverige",
    "underrubrik": "",
    "kammaraktivitet": "",
    "anforande_id": "1cfad202-ccc0-ec11-9167-901b0eac4c78",
    "anforande_nummer": "8",
    "talare": "Arman Teimouri (L)",
    "parti": "L",
    "anforandetext": "<p>Fru talman! Jag vill börja med att tacka Kristdemokraterna för att de initierat denna viktiga debatt.</p><p>De senaste månaderna har de skenande elpriserna gjort att det inte varit ovanligt att elräkningen tredubblats och ökat med tusentals kronor från en månad till en annan. Människor tvingas ta banklån för att betala elräkningen.</p><p>Regeringen går nu i panik ut med ett engångsbidrag till hushåll med höga elräkningar. Detta är förståeligt då regeringens havererade energipolitik är på väg att kosta Socialdemokraterna makten. Men engångsbidraget är ett lotteri. Det är nämligen bara en tredjedel av Sveriges 4,8 miljoner hushåll som kan räkna med att få ett bidrag. Tragiskt är att bidraget kommer användas av hushållen för att ha råd att betala tillbaka statens punktskatt på el.</p><p>Inte nog med det - vissa hushåll drar även storvinst i lotteriet. Regeringens stödmodell möjliggör nämligen att cirka 30 procent av de stödberättigade hushållen i norra Sverige får ett elbidrag som är högre än merkostnaden för deras elanvändning. I södra Sverige är det knappt 11 procent som drar samma storvinst.</p><p>Regeringens engångsbidrag är dessutom en kortsiktig åtgärd som inte löser problemen i grunden. Vi kommer att få dras med höga elpriser under lång tid framöver. Det är en konsekvens av att Sverige under lång tid drivit en ohållbar energipolitik där pålitlig kärnkraft avvecklats och ersatts med väderberoende elproduktion.</p><p>När Socialdemokraterna, Centerpartiet, Miljöpartiet och Vänsterpartiet röstade nej till att behålla kärnkraftsreaktorerna Ringhals 1 och 2 tog man bort 13 terawattimmars elförsörjning. En ny rapport från Energiforsk bekräftar detta och visar att priserna i södra Sverige hade varit mellan 30 och 45 procent lägre om den planerbara produktionen funnits kvar.</p><p>Det vilar därför ett oerhört ansvar på Socialdemokraterna för elkrisen. Genom att lägga ned kärnkraften har de rödgröna partierna försatt vårt land i ett läge med höga elpriser och ökade utsläpp. Inte nog med att hushållen får dras med hiskeliga elpriser, utan för att klara kalla vinterdagar när det inte blåser måste Sverige numera importera smutsig el från kontinenten eller elda olja i Karlshamnsverken.</p><p>Fru talman! Lösningen är inte enkel. Jag kommer att återkomma med fler lösningar i mitt nästa anförande, men tre kraftfulla åtgärder som jag kan avslöja redan nu är att sänka elskatten permanent för alla Sveriges 4,8 miljoner hushåll, möjliggöra ut- och nybyggnad av planerbar elproduktion och framför allt byta regering.</p>",
    "intressent_id": "0322827326923",
    "rel_dok_id": "",
    "replik": "N",
    "systemdatum": "2022-04-20 19:05:27"
  }
}