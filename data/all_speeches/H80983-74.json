{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "e293bf96-a1ad-eb11-914f-901b0eac4c78",
    "anforande_nummer": "74",
    "talare": "Håkan Svenneling (V)",
    "parti": "V",
    "anforandetext": "<p>Fru talman! För ett år sedan talade ingen om coronapandemin när det var utrikespolitisk debatt. Nu, ett år senare, har pandemins effekter slagit stenhårt runt om i världen. Det har blivit uppenbart att de fattigaste drabbas hårdast av alla. I Indien stoppades personer i den enorma informella sektorn från att jobba, i Nigeria sköts de som bröt mot utegångsförbudet och i Polen har aborter förbjudits samtidigt som människor har stoppats från att protestera mot beslutet.</p><p>Fru talman! Vänsterpartiet har under denna mandatperiod två röda linjer gentemot regeringen: marknadshyror och arbetsrätten. Och även runt om i världen är rätten till bostad och rätten till ett tryggt arbete två friheter som ofta inskränks när kapitalet får bestämma.</p><p>I dokumentärfilmen <em>Push</em> får vi följa med FN:s tidigare sändebud för bostadspolitik på en resa genom världens städer. Även i Stockholm stannar vi upp, för här har världens största riskkapitalbolag, Blackstone, slagit sig ned och köpt upp stora bestånd av bostäder. Matematiken är enkel: Renovera ytan, chockhöj hyran och använd lån till andra riskprojekt med bostäderna som säkerhet, för någonstans att bo kommer människor alltid att behöva. Trångboddheten såväl i Sverige som i världen har varit en av de stora orsakerna till den snabba smittspridning som vi har sett.</p><p>I FN:s globala mål Agenda 2030 är rätten till bostad till överkomlig kostnad ett av målen. Men genom att låta riskkapital härja fritt och införa marknadshyror kommer målet aldrig att nås vare sig i Sverige eller runt om i världen.</p><p></p><p>Världens arbetare knegar på varje dag. Men arbetsvillkoren är dåliga, och rätten att göra sin röst hörd är ofta inskränkt, ibland i svenska företag. I Mexiko sparkade Electrolux 99 anställda som klagade på säkerheten i fabriken med anledning av covid-19. Men tack vare att aktivister i Sverige och svenska medier uppmärksammade händelsen ändrade sig bolaget och erkände att man gjort fel.</p><p>Den som saknar trygghet saknar också skydd mot coronaviruset. Statistik från USA och Storbritannien visar att svarta och latinos drabbats hårdare än vita. Coronaviruset har uppenbarligen drabbat både hudfärg och klass olika. Trångboddhet och arbetsvillkor har varit avgörande för att skapa de skillnaderna.</p><p>Det är därför chockerande när såväl den rika världen som de stora medicinska jättarna genom patent motarbetar att länder som Indien och Sydafrika producerar billiga vaccin som kan nå fler. Att Sverige spelar med i detta fula spel är ofattbart. Först pumpas pengar in i bolagens forskning, sedan får de betalt för doserna, och dessutom ska de ha betalt för sina patent. Läkemedelsindustrin genomför just nu en omfattande pr-kupp, där världens fattiga betalar priset.</p><p>Fru talman! Turkiets despotiske ledare Erdogan försöker nu putsa fasaden efter år av försämrade relationer med Europa. Men EU-ledarna bör inte låta sig luras av de nya tongångarna från Ankara. Maktfullkomlighet, arresteringar av oppositionella och krympande demokratiskt utrymme fortsätter alltjämt i Turkiet. Bara den senaste tiden har 700 gripits i ett försök att tysta deras röster.</p><p>I USA blev så världen äntligen av med Donald Trump. Fel fick de som för fyra år sedan sa att USA:s institutioner var starka nog att stå emot en galen president. Trump skadade USA och världen mer än vad många förståsigpåare förutspådde.</p><p>Den nye presidenten Biden har nu svängt i USA:s Jemenpolitik och stoppat vapenexporten till den saudiledda koalitionen, något som inte ens Sveriges regering har klarat av trots alla vackra ord och löften om den påstått striktaste vapenexportlagstiftningen i världen.</p><p>Men allt blir inte tjo och tjim bara för att Joe Biden är president. Genom sin långa politiska karriär har han visat många exempel på imperialistisk, krigsvurmande retorik som har skapat stort mänskligt lidande både hemma och abroad. Om Joe Biden vill återupprätta multilateralismen igen måste det också betyda att USA inte alltid kan få precis som USA vill. Problem och utmaningar måste lösas tillsammans, ibland även med Kina och Ryssland.</p><p>En total klimatkris blir alltmer uppenbar. Den unga generationen har vaknat och kräver förändring, men alltför många i den äldre, vuxna generationen verkar sova och längta till svunna tider.</p><p>Det krävs förändring på allvar, och det gäller att agera nu. Här ger pandemin oss en möjlighet. I det här läget kan vi inte låta kapitalet bestämma spelreglerna. Politiken måste ta ansvar och gå före, annars är katastrofen ett faktum. Detta faktum har redan drabbat skördarna i Mocambique, skogen i Nicaragua och urfolken i Oceanien. Mycket av världens framtid avgörs på klimattoppmötet i Glasgow i höst.</p><p></p><p>Men världens rika länder har också ett stort ansvar för att stoppa skatteflykt och för att minska låginkomsttagarländernas skuldbörda. Här tar Sverige i dag inte sitt ansvar, då regeringen motsatt sig land-för-land-rapportering och genom att man inte lagstiftar om företags ansvar för mänskliga rättigheter.</p><p>Sverige är som sagt ordförande i OSSE under 2021. Det är ett svårt och tufft uppdrag, då man i praktiken varje dag går en verbal brottningsmatch mot Ryssland om förutsättningarna för den europeiska säkerhetsordningen. Europa har sedan Putin för två decennier sedan tog makten inte blivit säkrare, men allt kan inte skyllas på Ryssland. En krigisk retorik och upprustning från Natos sida spär på de säkerhetspolitiska spänningarna på kontinenten.</p><p>I Ryssland vill folket slänga ut kleptokratin i Kreml, och i Belarus vill folket ha fria och rättvisa val. Men regimerna skyr inga medel för att tysta sina motståndare. Förgiftning och massgripande blir vardagsmat mot rysk och belarusisk opposition, som behöver allt vårt stöd. Låt inte regimernas fulspel bryta vår solidaritet med det belarusiska och ryska folkets kamper för frihet, rättvisa och demokrati.</p><p>Coronapandemin startade med all sannolikhet i Kina, och diktaturens tysthetskultur ökade smittspridningen och försvårade för omvärlden att förstå riskerna med coronaviruset. År 2020 var ett år då Xi Jinpings regim fortsatte sin imperialistiska politik. Uigurer och andra minoriteter fortsatte att förtryckas genom koncentrationsläger och tvångsarbete - detta för att utplåna deras religion och kultur.</p><p>I Hongkong infördes den så kallade säkerhetsskyddslagen, som blev slutet för demokratin och yttrandefriheten och för principen \"ett land två system\". Den modiga unga generationen krossades brutalt av statens våld, och nu är Hongkongborna intvingade i en diktatur mot sin vilja.</p><p>Vi måste tala om och synliggöra de svenskar som olagligen sitter fängslade runt om i världen, såsom Gui Minhai i Kina, Dawit Isaak i Eritrea och Ahmadreza Djalali i Iran. Efter förra årets debatt har vi nu på Vänsterpartiets och Moderaternas initiativ sett till att det blir en kommission om den tysta diplomatin, särskilt i fallen Isaak och Gui Minhai. Om drygt ett år kommer utredningens intressanta resultat. Men att utrikesministern inte ens nämner detta visar på ointresse, och det är något som oroar mig.</p><p>Fru talman! Sverige skulle kunna göra mer runt om i världen. Om vi slutar hänga upp vår utrikespolitik på EU skulle vi kunna göra större skillnad. Ett sådant område är FN och FN:s fredsbevarande styrkor när det gäller såväl civila som militära insatser. Inte sedan Tage Erlanders tid har Sverige haft så lite personal i FN-insatser, enligt statistik från svenska FN-förbundet. Att det ser ut så är något som regeringen inte gärna pratar om.</p><p>Vänsterpartiet föreslår i dag att Sverige ska prioritera om och att de svenska FN-insatserna ska öka. FN blir aldrig starkare än vad världens länder låter FN bli. Då behöver Sveriges röst vara starkare än i dag.</p>",
    "intressent_id": "0682989845822",
    "rel_dok_id": "",
    "replik": "N",
    "systemdatum": "2021-05-05 14:58:54"
  }
}