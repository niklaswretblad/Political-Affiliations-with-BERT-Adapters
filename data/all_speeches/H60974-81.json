{
  "anforande": {
    "dok_hangar_id": "5030646",
    "dok_id": "H60974",
    "dok_titel": "Protokoll 2018/19:74 Fredagen den 5 april",
    "dok_rm": "2018/19",
    "dok_nummer": "74",
    "dok_datum": "2019-04-05 00:00:00",
    "avsnittsrubrik": "Svar på interpellation 2018/19:158 om hotfulla situationer i skolan",
    "underrubrik": null,
    "kammaraktivitet": "interpellationsdebatt",
    "anforande_id": "bcbcd5cd-1868-e911-911b-901b0eac4c78",
    "anforande_nummer": "81",
    "talare": "Utbildningsministern Anna Ekström (S)",
    "parti": "S",
    "anforandetext": "<p>Fru talman! Johanna Rantsi har frågat mig vilka åtgärder jag som minister avser att vidta för att säkra elevers rätt till trygghet och studiero i skolan.</p><p>Jag vill börja med att understryka vikten av att alla flickor och pojkar, liksom all personal, är trygga i skolan. Kränkningar, hot och våld mot barn, elever eller personal får aldrig accepteras. En trygg arbetsmiljö är, som Johanna Rantsi också framhåller, en förutsättning för barns och elevers lärande och utveckling. En trygg arbetsmiljö främjar också attraktionskraften i läraryrket.</p><p>Utbildningen i skolan ska enligt skollagen utformas så att alla elever tillförsäkras en skolmiljö som präglas av trygghet och studiero. Skolans arbete för att uppnå trygghet och studiero innehåller såväl disciplinära åtgärder som pedagogiskt ledarskap och åtgärder för att motverka kränkande behandling.</p><p>Som med mycket annat i skolan behövs både tydliga bestämmelser och ett systematiskt utvecklingsarbete för att nå de resultat vi eftersträvar. I juli 2019 träder ändringar i läroplanerna för bland annat grund- och gymnasieskolan i kraft, som tydliggör rektorns särskilda ansvar för trygghet och studiero. Även elevernas ansvar för att visa respekt för skolans personal och andra elever markeras med dessa läroplansändringar.</p><p>Jag har den senaste tiden svarat på flera liknande frågor om trygghet och studiero i skolan. Det gläder mig att vi är många som engagerar oss i dessa frågor. Mina besked är även fortsatt entydiga: I enlighet med januariavtalet ska Socialdemokraterna, Centerpartiet, Liberalerna och Miljöpartiet de gröna under mandatperioden gemensamt ta fram en nationell plan för studiero och trygghet i skolan.</p><p>I det arbetet ingår att se över de möjligheter som finns för disciplinära åtgärder samt hur vi kan säkerställa ett fungerande regelverk för ett bra arbete med trygghet och studiero i skolan. Elever som hotat eller utsatt andra för våld bör lättare kunna stängas av eller omplaceras. Skollagens disciplinära åtgärder ska kunna användas av lärare och rektor. Lärare ska känna att de har hela samhällets stöd med att upprätthålla en trygg skolmiljö. Då behöver såväl rektor och huvudman som politiken ge lärarna det stödet.</p>",
    "intressent_id": "0137849446315",
    "rel_dok_id": "H610158",
    "replik": "N",
    "systemdatum": "2019-04-26 13:46:19"
  }
}