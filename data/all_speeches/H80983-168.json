{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "4094bf96-a1ad-eb11-914f-901b0eac4c78",
    "anforande_nummer": "168",
    "talare": "Maria Nilsson (L)",
    "parti": "L",
    "anforandetext": "<p>Herr ålderspresident! Slava Ukrajini! Zjyve Belarus! Svobodu Navalnomu! Detta är tre slagord som beskriver den frihetslängtan som har drivit på förändring i Ukraina och Belarus och nu kanske gör det även i Ryssland. Vilken är och bör då Sveriges och EU:s roll vara i detta?</p><p>Vi skyndar genom fraser som \"den folkrättsvidriga annekteringen av Krim\" och \"kriget i östra Ukraina\" och lägger till ett \"och så vidare\". Med tiden riskerar det att bli det nya normala. Det är exakt detta som Kreml önskar uppnå, men det få aldrig bli det nya normala.</p><p>På Krim har en nation invaderat en del av en annan suverän nation. I dag är Krim ett område med tilltagande militarisering. Ryssland har utmålat Krims ursprungsinvånare, krimtatarer, som terrorister. Godtyckliga försvinnanden och grova överträdelser av mänskliga rättigheter är vardag.</p><p>Kriget i Donbass har krävt över 10 000 människoliv och lett till nästan 1 miljon internflyktingar. Ryska vapen, ryska soldater och ryska pengar håller kriget i gång, liksom illusionen om att banditerna i ledningen för DNR och LNR någon gång ska bli något annat än just banditer. </p><p>I Syrien ingrep Ryssland på Assads sida med skenbara argument om att trycka tillbaka IS. Sanningen är att den ryska inblandningen har resulterat i krigsbrott, obegränsat mänskligt lidande och begränsade möjligheter för FN:s säkerhetsråd att agera. </p><p>För den ryska regimen är världen uppdelad i intressesfärer. Den är ett schackbräde. Det är ingen slump att Ryssland är mästare i just schack. Västvärlden förstår sällan ett ryskt modus operandi. Vi betraktar Ryssland utifrån vårt eget sätt att betrakta världen. Ska vi bli framgångsrika schackspelare behöver vi förstå hur Ryssland ser schackplanen.</p><p>Svensk utrikespolitik är baserad på en vinn-vinn-strategi, medan rysk utrikespolitik är ett nollsummespel, där det finns en vinnare och en förlorare. Remi är inget som Kreml eftersträvar. </p><p>Herr ålderspresident! Baltikum är ett föredöme i sitt agerande mot Ryssland och sitt stöd för ett fritt Belarus. Sin geografiska närhet till trots är de ofta först ute att fördöma, antingen det gäller den frihetsberövade Navalnyj eller polisbrutalitet. Skälen till detta stavas Natomedlemskap, institutionaliserad kunskap om ryskt agerande och en stor portion mod.</p><p></p><p>Svenskt agerande behöver i högre grad kännetecknas av synlighet, snabbhet och just mod. Låt mig ge några exempel.</p><p>Sverige ska vara ledande inom EU i strävan efter att öka smarta sanktioner riktade mot personer i centrala befattningar i de ryska och belarusiska regimerna. Ukraina är beroende av EU och av Sveriges stöd för att fortsätta demokratiseringsprocessen och rule of law. Öka det stödet!</p><p>Sverige och EU behöver öka hjälpen både i ord och i handling till de ryska och belarusiska demokratirörelserna och det civila samhället. Det är oacceptabelt att svenska biståndsmedel har gått till statliga aktörer och institutioner i Belarus som bidrar till att legitimera en repressiv regim. </p><p>Färdigställandet av gasledningen Nord Stream 2, som ger Ryssland permanent inflytande över europeisk energiförsörjning, måste stoppas. Ryska svarta pengar tvättas vita, inte sällan i banker som Swedbank och Nordea, runt om i EU:s huvudstäder. Investeringar i lyxlägenheter och företag möjliggör för den putinska regimen att fortsätta sitt maktinnehav. </p><p>Tro inte för ett ögonblick att det är någon form av kommunistisk eller ideologisk övertygelse som driver Kreml. Det är pengar, och det är korruption. Och det kan vi stoppa.</p><p>Avslutningsvis: Vi vill se ett Sverige som blixtsnabbt fördömer det oundvikliga nästa exemplet på en repressiv regim, som står på EU-barrikaderna för smarta sanktioner, som aldrig viker ned sig, som aldrig låter sig skrämmas och som aldrig släpper blicken för ett fritt Belarus, ett fritt och enat Ukraina och ett fritt Ryssland.</p>",
    "intressent_id": "0228167770927",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}