{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "3f94bf96-a1ad-eb11-914f-901b0eac4c78",
    "anforande_nummer": "167",
    "talare": "Robert Halef (KD)",
    "parti": "KD",
    "anforandetext": "<p>Herr ålderspresident! Under det senaste decenniet har världen blivit mer otrygg och osäker. Miljoner människor har blivit drabbade av krig, väpnade konflikter och förföljelse.</p><p></p><p>Herr ålderspresident! Icke-demokratiska, korrupta regimer och islamistiska krafter göder hat och bidrar till väpnade konflikter i Syrien, Irak, Libyen och Jemen. I dessa länder pågår en maktkamp inom islam mellan sunni- och shiamuslimer, en konflikt som pågått sedan 600-talet. Målet är inte demokrati och samhällen med respekt för mänskliga fri- och rättigheter utan maktanspråk baserade på trosinriktning där alla andra invånare, oavsett etnicitet eller religiös tillhörighet, diskrimineras. Förutom i nämnda länder finns samma fenomen i de flesta arabiska länder.</p><p>Herr ålderspresident! Samhällen styrs av envåldshärskare, religiösa extremister, som inte skyr några medel för att behålla makten. Inga demokratiska partier eller valsystem är tillåtna, och ingen politisk agenda för det gemensamma bästa gäller. Frihet, jämställdhet, lika rättigheter, respekt för mänskliga rättigheter och rättsstatsprincipen är helt frånvarande.</p><p>Den pågående konflikten mellan shia- och sunnimuslimer och bristen på demokrati har under århundraden drabbat kristna och andra etnoreligiösa grupper. Oavsett, herr ålderspresident, om det är shia- eller sunnimuslimer som styr har kristna fått betala ett högt pris för sin överlevnad i denna region.</p><p>Herr ålderspresident! Vi ser även en ökande islamistisk terror gentemot kristna i vissa afrikanska länder: Nigeria, Somalia, Mali med flera. Organisationen Open Doors har i sina årliga rapporter bekräftat denna mycket oroande utveckling i Afrika.</p><p>Under år 2019 tog även det brittiska utrikesdepartementet fram en rapport som slår fast att kristna är de mest förföljda i världen. Rapporten konstaterar att förföljelsen av kristna på allt fler platser närmar sig definitionen av ett folkmord. Vi har redan sett hur terrorgruppen Islamiska staten har gjort sig skyldig till folkmord på de kristna minoriteterna syrianer, kaldéer och assyrier i Syrien och Irak.</p><p>Herr ålderspresident! För att åstadkomma fred, frihet och demokrati behövs en strukturell förändring från grunden. Det handlar om samhällen som är byggda på en demokratisk konstitution och ett utbildningsväsen som bygger på alla människors lika, unika och okränkbara värde med jämlikhet, jämställdhet och inkludering. Det är förändringar som är av yttersta vikt för en framgångsrik samhällsutveckling som bidrar till frihet och gemenskap.</p><p>Herr ålderspresident! Militanta islamister som Islamiska staten, al-Qaida och Boko Haram utgör hot mot fred och frihet i ett flertal länder. En av vår tids stora utmaningar är att bekämpa islamistisk terrorism och andra militanta terrororganisationer som vill förgöra vårt sätt att leva. FN och EU kan tillsammans med Arabförbundet och Afrikanska unionen bidra till ökad fred, frihet, säkerhet, demokrati och respekt för mänskliga rättigheter. Inte minst kan man också bestraffa de länder som aktivt ger terrororganisationerna ekonomiskt och militärt stöd.</p><p>Herr ålderspresident! EU bör även ta ett större ansvar internationellt och använda sig av Magnitskijregimen för att rikta sanktioner mot individer och nationer som begår kränkningar eller övergrepp mot de mänskliga rättigheterna. Detta kommer att öka skyddet för individens frihet och bidra till att skydda utsatta medmänniskor.</p><p>Herr ålderspresident! Under de senaste åren har ett flertal EU-länder, även Sverige, blivit drabbade av terrorattentat med flera hundra döda och skadade. Över 300 invånare från Sverige och över 10 000 invånare från andra EU-länder har åkt till Syrien och krigat med terrorgruppen Islamiska staten. Många av dessa jihadister som aktivt har deltagit i krig i Syrien och Irak har nu återvänt till EU och utgör ett stort säkerhetshot mot våra öppna och demokratiska samhällen. Senast i Danmark kunde polisen hindra ett terrorattentat, där ett tiotal misstänkta IS-anhängare nu är anhållna och utreds för planering av terrorattentat. </p><p></p><p>För att värna frihet, demokrati och ett öppet samhälle måste dessa destruktiva krafter bekämpas med all kraft. Alla människor har all frihet att välja att tro eller inte tro på någon religion, men vi som medmänniskor behöver visa stor respekt för varandras olikheter och respektera varandra med värdighet.</p><p>Oavsett om man tror på kristendom, islam, judendom, hinduism eller buddism är det lika viktigt att respektera och värna frihet, demokrati och mänskliga rättigheter. Genom att se varandra som medmänniskor oavsett olikheter kan vi tillsammans göra livet lättare för varandra.</p>",
    "intressent_id": "0285631067215",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}