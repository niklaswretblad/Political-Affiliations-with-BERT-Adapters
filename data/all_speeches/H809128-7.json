{
  "anforande": {
    "dok_hangar_id": "5098663",
    "dok_id": "H809128",
    "dok_titel": "Protokoll 2020/21:128 Torsdagen den 27 maj",
    "dok_rm": "2020/21",
    "dok_nummer": "128",
    "dok_datum": "2021-05-27 00:00:00",
    "avsnittsrubrik": "Återrapportering från Europeiska rådets möte den 25 maj",
    "underrubrik": "",
    "kammaraktivitet": "",
    "anforande_id": "61340042-3516-ec11-9160-901b0e9b71a0",
    "anforande_nummer": "7",
    "talare": "Statsministern Stefan Löfven (S)",
    "parti": "S",
    "anforandetext": "<p>Herr talman! Europeiska rådet träffades måndag och tisdag den här veckan. På dagordningen stod bland annat covid-19, klimat och Ryssland.</p><p>Mötet kom dock i stor utsträckning att handla om Belarus, med anledning av att ett civilt flygplan i söndags tvingades nödlanda i Minsk. Syftet var att gripa en regimkritiker och dennes partner. Europeiska rådet krävde att dessa två, Roman Protasevitj och Sofia Sapega, omedelbart ska friges och enades därutöver om ett antal åtgärder, bland dessa att påkalla en internationell utredning, att gå vidare med ytterligare sanktioner, både listningar av enskilda ansvariga och riktade ekonomiska sanktioner, att uppmana EU-länderna att stoppa flygningar i belarusiskt luftrum och att förhindra flygbolag från Belarus att landa på europeiska flygplatser.</p><p>Det är positivt att vi så snabbt kunde enas om tydliga och resoluta åtgärder från EU:s sida, vilka också var helt i linje med de krav som jag ställde från svenskt håll. Det här var ett skamlöst och oacceptabelt agerande från Belarus sida. Det är viktigt att sådant möts med kraftfulla och omedelbara konsekvenser.</p><p>Återrapportering från Europeiska rådets möte den 25 maj</p><p>Herr talman! Europeiska rådet hade också en strategisk diskussion om Ryssland. Det är mycket bra att vi fick den här möjligheten att resonera tillsammans om det. EU:s relation till Ryssland är av stor betydelse för säkerheten i Sverige och hela vårt närområde. Liksom jag själv var det många som betonade betydelsen av att EU-länderna står eniga i Rysslandsfrågan. Vi ska återkomma till den vid nästa toppmöte i juni. Till dess ska EU:s utrikestjänst och kommissionen arbeta fram en rapport som ska gå igenom de fem principer som är utgångspunkten för EU:s Rysslandspolitik. Jag räknar med att den rapporten dels utvärderar hur de här principerna genomförs, dels tar upp EU:s framtida hållning till Ryssland. Det här är mycket viktiga frågor för Sverige, och det är positivt att vi nu ägnar mycket tid åt dem.</p><p>Vi behandlade också några andra utrikesfrågor, bland dessa Storbritannien och de problem som har uppstått i genomförandet av utträdeshandelsavtalen. Det är nu viktigt att vi får till ett så nära och bra samarbete som möjligt mellan EU och Storbritannien.</p><p>Herr talman! I och med att vaccinationen tagit fart runt om i Europa börjar många länder också lätta på sina restriktioner. Överenskommelsen om de digitala pandemipassen blir ett viktigt verktyg för att få fart på resandet igen, allteftersom smittläget så tillåter.</p><p>Det är också avgörande att vaccin når alla länder, även utanför EU. Därför var det mycket bra att vi kunde enas om att EU under hösten ska dela med sig av minst 100 miljoner överskottsdoser. Det är ett viktigt steg. Först och främst ska vi vaccinera Sverige utan förseningar, men vi har tecknat oss för fler doser än vi behöver. Därför kan Sverige bidra med 3 miljoner doser till det här gemensamma EU-åtagandet, vilket motsvarar mer än vår andel av folkmängden. Vi ska dela med oss av doser som vi själva inte använder just därför att det är så viktigt att vaccinationer sker runt om i vår värld.</p><p>Herr talman! Slutligen skedde ett åsiktsutbyte om hur vi ska nå de utsatta klimatmålen och i förlängningen bli klimatneutrala till år 2050. Det råder fortfarande delade meningar mellan medlemsstaterna. Många driver en linje där kostnader snarare än behovet av snabba klimatinsatser ska bestämma omställningstakten. Det är viktigt att ingen lämnas efter i den här gröna och digitala omställningen. Man ska ha respekt för att vissa länder har ett långt större omställningsbeting än andra. Men detta får inte bli en rökridå för lägre klimatambitioner.</p><p>Jag framförde under den här diskussionen vikten av att behålla våra höga ambitioner, att alla länder måste bidra till att nå målsättningarna samt att den gröna omställningen också kan bidra till konkurrens och välfärd om vi får till det rätt. I slutänden har vi inget val. Vi måste klara omställningen. Jag underströk också hur vårt hållbara skogsbruk kan bidra till att möta klimatutmaningen. Nu är nästa steg att kommissionen i sommar ska lägga fram ett omfattande lagstiftningspaket som ska bidra till att nå de uppsatta klimatmålen. Paketet kallas för Fit for 55. Därefter ska Europeiska rådet vid lämpligt tillfälle återkomma till klimatfrågan.</p>",
    "intressent_id": "0218878014918",
    "rel_dok_id": "",
    "replik": "N",
    "systemdatum": "2021-09-15 16:58:04"
  }
}