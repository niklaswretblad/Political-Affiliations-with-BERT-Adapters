{
  "anforande": {
    "dok_hangar_id": "5154409",
    "dok_id": "HA0920",
    "dok_titel": "Protokoll 2022/23:20 Tisdagen den 15 november",
    "dok_rm": "2022/23",
    "dok_nummer": "20",
    "dok_datum": "2022-11-15 00:00:00",
    "avsnittsrubrik": "Svar på interpellation 2022/23:23 om religiösa friskolor",
    "underrubrik": "",
    "kammaraktivitet": "interpellationsdebatt",
    "anforande_id": "9a5232c9-7975-ed11-917b-901b0eac4c70",
    "anforande_nummer": "30",
    "talare": "Linus Sköld (S)",
    "parti": "S",
    "anforandetext": "<p>Fru talman! Tack, skolministern, för ännu en interpellationsdebatt! Det känns livgivande.</p><p>I ett starkt samhälle måste vi stå upp för att den bästa skolan är den där elever möts och får samma rätt till en bra utbildning oavsett kön, bakgrund och religiös åskådning. Varken extremism, religiös påverkan eller brister i kunskapsinhämtningen kan accepteras i svensk skola. Skolan är inte till för att föräldrar ska kunna säkerställa att deras barn får \"rätt\" religiös fostran eller för att människor med extrema åsikter ska kunna verka fritt. Skolan är till för att alla barn i Sverige ska få med sig de kunskaper de behöver för livet.</p><p>Fru talman! Vi socialdemokrater vill förbjuda religiösa friskolor, och för några veckor sedan ville faktiskt även Liberalerna det. Det står till och med fortfarande - när den här debatten pågår - på Liberalernas hemsida att de vill förbjuda religiösa friskolor.</p><p>Efter förra valet gjorde vi gemensam sak med Liberalerna i januariavtalet. Vi ville redan då förbjuda religiösa friskolor. Liberalerna ville däremot införa ett etableringsstopp. Till slut fick vi dem med oss i en överenskommelse med Centerpartiet och Miljöpartiet om att införa just ett etableringsstopp. Sedan dess har Liberalerna alltså ändrat sig. De gick till val i år på ett förbud, men nu har det hänt igen: Liberalerna har ändrat sig. Att vara liberal är att vara kluven - eller som Johan Pehrson uttryckte det när Tidöavtalet presenterades: Man säger en sak före valet. Sedan är det val. Sedan säger man en sak också efter valet.</p><p> STYLEREF Kantrubrik \\* MERGEFORMAT Svar på interpellationer</p><p>Nu är valet över, och plötsligt vill den liberala skolministern inte ens lägga fram det egna partiets färdigberedda förslag om etableringsstopp.</p><p>Under den gångna mandatperioden har vi, som skolministern påpekar i sitt svar, skärpt reglerna för religiösa friskolor. Vi har ändrat reglerna för att det på riktigt ska bli möjligt för elever att utöva sin negativa religionsfrihet även i konfessionella skolor. Det ska vara valfritt att delta i de inslag som är konfessionella. Vi har infört krav på att anmäla om en skola bedrivs med konfessionell inriktning, så att Skolinspektionen får ordning på hur många och vilka religiösa friskolor som finns. Vi har infört ett demokrativillkor i ägar- och ledningsprövning för att stoppa odemokratiska aktörer från att driva skola. Vi har dessutom gett Skolinspektionen ett starkare mandat att ingripa vid upprepade missförhållanden.</p><p>Men det finns goda skäl att gå vidare med ännu striktare regleringar, helst ett förbud. Skolan i Sverige ska vila på vetenskaplig grund och beprövad erfarenhet. </p><p>Skolan ska också vila på demokratisk grund - om, genom och för. I skolväsendet ska barn lära sig om demokrati genom demokratiska arbetsformer för ett aktivt deltagande i ett demokratiskt samhälle. Skolan ska bygga en sorts samhällets minsta gemensamma nämnare, en gemensam referensram och en något så när stark värdegemenskap för alla som växer upp i detta land. Då duger det inte att barn från olika bakgrunder separeras.</p><p>Vi vill förbjuda religiösa friskolor. Vår regering har genomfört lagändringarna som ministern hänvisar till, alltså skärpt reglerna och gett Skolinspektionen större befogenheter. I valrörelsen sa Liberalerna själva att de vill förbjuda religiösa friskolor. Vad har fått Lotta Edholm att ändra sig?</p>",
    "intressent_id": "0706528359123",
    "rel_dok_id": "HA1023",
    "replik": "N",
    "systemdatum": "2022-12-06 16:23:05"
  }
}