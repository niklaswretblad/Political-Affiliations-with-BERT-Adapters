{
  "anforande": {
    "dok_hangar_id": "5065781",
    "dok_id": "H709147",
    "dok_titel": "Protokoll 2019/20:147 Torsdagen den 27 augusti",
    "dok_rm": "2019/20",
    "dok_nummer": "147",
    "dok_datum": "2020-08-27 00:00:00",
    "avsnittsrubrik": "Svar på interpellation 2019/20:440 om olycksfall och systematiskt arbetsmiljöarbete på Samhall",
    "underrubrik": "",
    "kammaraktivitet": "interpellationsdebatt",
    "anforande_id": "c5b28e39-f0f8-ea11-9146-901b0e9b71a8",
    "anforande_nummer": "18",
    "talare": "Ali Esbati (V)",
    "parti": "V",
    "anforandetext": "<p>Herr talman! När det gäller själva interpellationens beskaffenhet ska jag säga att jag har haft förmånen att ställa interpellationer om en rad frågor som har med arbetsmarknaden att göra - både till företrädare för denna regering och till andra. Ofta har man en betydligt starkare kritik och en mer konfliktfylld ingång än i den här situationen. Här tror jag att regeringen har en god vilja och en rimlig idé om att Samhall är en viktig institution och ett viktigt företag.</p><p>Skälet till att jag ställer den här frågan gällande Samhalls olika utmaningar och problem och att jag har gjort det många gånger tidigare är just att jag tänker att det är viktigt att det finns en överensstämmelse mellan det som man säger i mer högtidliga ordalag om Samhall och det engagemang som visas.</p><p>Jag är den första att säga att jag ser positivt på att regeringen har gjort en del saker på ägarsidan på senare tid. Sänkningen av kravet på marknadsmässig avkastning är ett steg i rätt riktning utifrån den verklighet som har rått. Det går att ha synpunkter på hur snabbt man agerade, men vi kan vara överens om att det var bra att man äntligen lyssnade på en del av den kritik som har funnits under en längre tid.</p><p>Jag tror att det är viktigt att man inte hamnar i en situation där det i praktiken finns en känsla hos den som jobbar på Samhall att man liksom får ta att det kan vara en problematisk arbetsmiljö, lite riskabelt och så där. Man ska liksom vara lite tacksam över att man har ett jobb, och då får man kanske inte gnälla så mycket på risker och sådant.</p><p></p><p>Jag säger absolut inte att detta är regeringens ingång; det jag säger är att man i en verksamhet med utsatta medarbetare behöver ha en ännu större tydlighet i det systematiska arbetsmiljöarbetet, eftersom det kan vara ganska svårt för personer i en sådan utsatt situation att göra sin röst hörd. Därför blir det ännu viktigare att följa upp signaler från till exempel fackliga företrädare och skyddsombud.</p><p>Jag tror också att vi behöver ha en lite större diskussion i samhället och i detta lite tydligare visioner från regeringen vad man egentligen vill med Samhall. Som det är nu finns nämligen en ganska stor kritik från en mängd olika håll. Somligt håller jag med om, annat håller jag inte alls med om. Men situationen är att det finns företagarorganisationer som tycker att Samhall ibland konkurrerar ut dem. Civilsamhället och sociala företag vill vara i samma branscher som Samhall och tycker att Samhall får för hög ersättning. Vi har också en kritik från funktionshindersrörelsen som handlar om att människor ibland lämnas lite vind för våg på Samhall.</p><p>Det kommer naturligtvis alltid att finnas kritik. Därför behövs det också ett aktivt och proaktivt arbete från regeringens sida att ständigt utveckla Samhall, därav mina återkommande påminnelser i detta forum.</p>",
    "intressent_id": "014386615025",
    "rel_dok_id": "H710440",
    "replik": "N",
    "systemdatum": "2020-09-17 16:16:01"
  }
}