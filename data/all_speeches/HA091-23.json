{
  "anforande": {
    "dok_hangar_id": "5147373",
    "dok_id": "HA091",
    "dok_titel": "Protokoll 2022/23:1 Måndagen den 26 september",
    "dok_rm": "2022/23",
    "dok_nummer": "1",
    "dok_datum": "2022-09-26 00:00:00",
    "avsnittsrubrik": "Anförande av talmannen",
    "underrubrik": "",
    "kammaraktivitet": "",
    "anforande_id": "0ed56b26-e94e-ed11-9177-901b0eac4c70",
    "anforande_nummer": "23",
    "talare": "TALMANNEN",
    "parti": "TALMANNEN",
    "anforandetext": "<p>Ärade ledamöter av Sveriges riksdag! Jag vill framföra ett varmt tack för det fortsatta förtroendet att få vara riksdagens talman. Jag vill också å mina egna och de vice talmännens vägnar tacka för att ni valt oss att tillsammans utgöra riksdagens talmanspresidium.</p><p>Jag står här ödmjuk inför förtroendet och fylld av respekt inför uppgiften men också fylld av glädje inför att ännu en tid få leda Sveriges viktigaste demokratiska institution. Jag är djupt tacksam över att ha blivit vald med stöd av riksdagens samtliga ledamöter.</p><p>Jag vill inte minst tacka de partier som i dag har agerat annorlunda än de brukat göra i talmansval under enkammarriksdagens tid och som därigenom gjort det möjligt för mig att bli vald med acklamation. Jag vill återgälda det förtroendet genom att anstränga mig för att vara hela riksdagens talman. Det var min strävan under den gångna valperioden, och jag tänker arbeta hårt för att även fortsatt vara det.</p><p>Det är min förhoppning och djupt kända avsikt att jag ska kunna utöva talmansämbetet på ett sådant sätt att jag även fortsatt förtjänar samtliga ledamöters förtroende. Jag lovar att jag kommer att ta uppdraget på största allvar, men jag hoppas samtidigt att jag kan ta mig själv på något mindre allvar. Jag är säker på att ni kommer att påminna mig om de här orden.</p><p>Jag tror, ärade ledamöter, att känslorna som jag nyss gav uttryck för - ödmjukhet, respekt och glädje - är något som jag delar med er alla. Några av er är helt nya i uppdraget som riksdagsledamot, andra har under en längre tid innehaft detta fina uppdrag, åter andra har varit här förut och är nu tillbaka. Oavsett vilket vill jag gratulera er, var och en, till det förtroende ni har fått av era väljare och de möjligheter ni nu har att påverka vårt lands samtid och framtid. Jag vill också önska er alla lycka i utövandet av ert viktiga uppdrag.</p><p> STYLEREF Kantrubrik \\* MERGEFORMAT Anförande av talmannen</p><p>Något som gäller för både talmän och ledamöter är att uppdraget är något man har till låns. Tiden i ämbetet kan bli kort eller lång, men det har innehafts av andra tidigare och åter andra kommer att komma efter. En del av er kanske tycker att de fyra år som nu ligger framför er är en lång tid, men allt är som bekant relativt.</p><p>En av mina ambitioner har varit att lyfta fram personhistoria, alltså personer som genom åren verkat i riksdagens hus. Därför finns det från och med nu på riksdagens webbplats tre listor med de ledamöter som satt längst i tvåkammarriksdagen, dem som suttit längst i enkammarriksdagen respektive dem som suttit längst sett till hela perioden från 1866 och framåt. Rekordet på imponerande 49 år innehas av Rickard Sandler, socialdemokrat och statsminister på 20-talet. På andra plats kommer högermannen Johan Nilsson, som satt i ungefär 46 år. Andra kända namn på listorna är Tage Erlander, Gösta Bohman samt mina företrädare Henry Allard, Ingemund Bengtsson, Birgitta Dahl och Per Westerberg. Framtiden får utvisa om någon av er kommer att hamna på de här listorna.</p><p>Ärade ledamöter! Vi har en valperiod som ingen annan bakom oss. Vi i riksdagen har inte bara firat vårt historiska demokratijubileum. Vi har också skrivit historia i antal regeringsbildningar, arbetat på helt nya sätt under pandemin och dessutom fattat stora och snabba beslut till stöd för Ukraina efter att Ryssland inledde sitt orättfärdiga anfallskrig. Kriget är en brutal påminnelse om att demokratin i världen utmanas av auktoritära krafter. Det understryker betydelsen av att vårda, värna och utveckla vår egen demokrati men också att stödja unga demokratier i deras arbete med att bygga en god demokratisk kultur och robusta institutioner.</p><p>Det är uppenbart att riksdagen även under den förestående valperioden kommer att ha en central roll i vårt demokratiska system. Jag ser fram emot att tillsammans med er arbeta för att utveckla riksdagen och dess arbete och på så vis skapa än bättre förutsättningar att möta de utmaningar vi står inför. Jag hoppas också att vi i den här kammaren kan vara goda förebilder som visar att det går att föra en politisk debatt som är rak och tydliggör de motsättningar som finns i sak men samtidigt präglas av god ton och respekt för andras åsikter.</p><p>Jag vill passa på att rikta ett varmt tack till ålderspresidenten, som inom kort lämnar riksdagen för Europaparlamentet. Jag vill även tacka hennes presidium och övriga funktionärer här i dag. Tack till er alla för ett ihärdigt och synnerligen väl utfört arbete med dagens voteringar!</p><p>(Applåder)</p><p>Jag har en praktisk upplysning. Det kommer att lämnas ut teknisk utrustning i förstakammarsalen. Oavsett tidigare information kan ni som är berörda av detta gå direkt dit nu.</p><p>Låt mig till sist än en gång tacka varmt och hjärtligt för det förtroende som ni har visat mig och det övriga talmanspresidiet.</p><p>(Applåder)</p>",
    "intressent_id": "",
    "rel_dok_id": "",
    "replik": "N",
    "systemdatum": "2022-10-18 15:32:22"
  }
}