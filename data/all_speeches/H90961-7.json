{
  "anforande": {
    "dok_hangar_id": "5118676",
    "dok_id": "H90961",
    "dok_titel": "Protokoll 2021/22:61 Fredagen den 28 januari",
    "dok_rm": "2021/22",
    "dok_nummer": "61",
    "dok_datum": "2022-01-28 00:00:00",
    "avsnittsrubrik": "Särskild debatt om hedersrelaterat våld och förtryck",
    "underrubrik": "",
    "kammaraktivitet": "",
    "anforande_id": "08c790c4-7aba-ec11-9167-901b0eac4c78",
    "anforande_nummer": "7",
    "talare": "Sofia Damm (KD)",
    "parti": "KD",
    "anforandetext": "<p>Fru talman! Jag vill börja med att rikta ett stort tack till Liberalerna som har initierat denna viktiga debatt. Jag måste bara få säga att den kunskap och det driv som Juno Blom har tagit med sig in i politiken efter alla år i arbetet mot hedersförtryck vid länsstyrelsen i Östergötland är ovärderligt.</p><p>Det har alltså gått 20 år sedan Fadime Sahindal mördades av sin egen pappa i ett fruktansvärt hedersmord. Bara några månader innan hon dog höll hon ett tal i riksdagen som hon avslutade med: \"Oavsett vilken kulturell bakgrund man har bör det vara en självklarhet för varje ung kvinna att både få ha sin familj och det liv man önskar sig. Men tyvärr är det ingen självklarhet för många tjejer. Och jag hoppas att ni inte vänder dem ryggen, att ni inte blundar för dem.\"</p><p>Jag tror att vi alla skulle vilja stå här i dag och berätta hur vi 20 år senare inte vänt dem ryggen, inte blundat, utan att vi i stället med kraft och mod och många åtgärder har lyckats minska hedersproblematiken i Sverige. Men det kan vi inte säga. Vi har inte vänt utvecklingen, fru talman.</p><p> STYLEREF Kantrubrik \\* MERGEFORMAT Särskild debatt om hedersrelaterat våld och förtryck</p><p>Hade vi vänt utvecklingen hade inte Socialstyrelsen bara för ett par år sedan gett ut en broschyr med titeln <em>Information till dig som är gift med ett barn</em>. Vi hade inte hört förtvivlade lärare berätta att när skolan börjar på hösten saknas flera elever. Vi hade inte haft hedersnormer på tolv av tretton undersökta förskolor i Malmö.</p><p>Det har gått 20 år, och hederskulturen fortsätter att förtrycka både unga kvinnor och män i Sverige. Ungdomsstyrelsen gjorde 2009 en undersökning som visade att 70 000 svenskar inte får välja vem de ska gifta sig med. År 2014 gjorde polisen en kartläggning som visade att över 100 000 svenskar lever under hedersförtryck. År 2017 uppskattade forskare vid Stockholms universitet att 240 000 personer lever under hedersförtrycksliknande former i Sverige.</p><p>Fru talman! Även om det har skett ett stegvist tillnyktrande och flera viktiga politiska förslag har klubbats går det för långsamt. Det är för många som har relativiserat, legitimerat och ursäktat hedersförtrycket, märkligt nog ofta samma personer som så starkt försvarar kvinnors rättigheter i utvecklingsländer, som deras rätt till preventivmedel och säkra aborter, men som helt ignorerar att kvinnor förtrycks även här av samma kulturella normer.</p><p>Högtidstalen i utrikesdeklarationer å ena sidan - stängda ögon för parallellsamhällen å andra sidan. Men tro inte för en sekund att människor inte existerar bara för att vi inte ser dem.</p>",
    "intressent_id": "0306286538528",
    "rel_dok_id": "",
    "replik": "N",
    "systemdatum": "2022-04-12 18:08:41"
  }
}