{
  "anforande": {
    "dok_hangar_id": "5130898",
    "dok_id": "H909109",
    "dok_titel": "Protokoll 2021/22:109 Fredagen den 6 maj",
    "dok_rm": "2021/22",
    "dok_nummer": "109",
    "dok_datum": "2022-05-06 00:00:00",
    "avsnittsrubrik": "Särskild debatt om påskhelgens kravaller",
    "underrubrik": "",
    "kammaraktivitet": "",
    "anforande_id": "b0829754-be2a-ed11-9178-901b0e9b71a8",
    "anforande_nummer": "2",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p>Fru talman! Upploppen under påskhelgen var exempellösa när det gäller det våld som de tjänstgörande poliserna utsattes för. Både jag och rikspolischefen besökte flera av de olika orterna direkt efteråt för att prata med poliser och de boende och för att klara ut vad det egentligen var som hade hänt och få en egen bild. Vi var i Linköping, Norrköping, Örebro och Malmö.</p><p>Det var skakande vittnesmål från poliser som berättade om hur det regnade sten över dem. Flera av dem var övertygade om att de inte skulle komma levande från platsen. Det var rena turen att det inte slutade i döda poliser, döda civila och döda barn. Det kunde mycket väl har blivit så. Låt det här sägas en gång för alla: Detta kan aldrig på några villkors vis accepteras.</p><p>Vi tycker också att det är en avskyvärd handling att bränna en bok som många betraktar som helig i det enda syftet att såra, skada och förödmjuka. Det är det den här danske högerextremisten ägnar sig åt. Han kommer utifrån, och han verkar bara vara ute efter att skada Sverige. Varför förstår jag inte; jag vet inte varför han verkar hata Sverige och varför han vill komma åt Sverige och driva fram de här motsättningarna. Vi har inte gjort honom någonting.</p><p>Visst kan man tycka illa om detta beteende. Men även om man gör det är det ändå så att vi lever i en demokrati, och i en demokrati får man lov att säga saker som andra tycker är stötande, hånfulla eller kränkande. Det är en del i att leva i en demokrati. Därför finns det bara ett sätt att möta den här typen av provokation, och det är att vända ryggen till. Det gjorde man i Danmark, och det är därför han inte kan hålla på där längre. Där är han bara en marginaliserad högerextremist som ingen längre pratar om.</p><p>Så visst kan man bli provocerad, men man har aldrig rätt att ta till våld. Man har aldrig rätt att elda upp och tillgripa våld mot, inte minst, sina egna bostadsområden. Det är dessutom rent destruktivt. Det finns bara ett sätt att möta dessa våldsverkare - de som tillgrep det här våldet - och det är att lagföra så många som möjligt. Vi ska se till att de får det straff som de förtjänar.</p><p></p><p>Här har vi goda förutsättningar. Vi har ett unikt stort filmmaterial, dels från alla de 450 fasta kameror som vi numera har uppe, dels från alla de uniformskameror som vi har införskaffat och som allt fler poliser i yttre tjänst nu bär. Vi har dessutom haft drönare uppe på flera platser och har filmer från dem. Inte minst strömmar det också in filmer från allmänheten, från boende som har försökt hjälpa polisen och som kanske har filmat från sina balkonger och som varit på plats.</p><p>Dessa människor tycker lika illa om de här våldsverkarna som alla vi andra. För så är det, och det måste sägas: De här våldsverkarna är inte på något sätt representativa för de tusentals människor som bor i de utsatta områdena. De allra flesta där vill bara leva sina liv i lugn och ro och fortsätta att gå till jobbet och fostra sina barn. I Rosengård, till exempel, som jag besökte, handlade det kanske om ett par hundra våldsverkare som var ute. Det bor 20 000 människor i Rosengård. Dessa proportioner måste man ha klart för sig.</p><p>Nu hjälper de polisen att ta fast dem som stod bakom upploppen, och det är trots allt hoppingivande. Det är så det måste gå till. De som tillgrep det här våldet måste få det straff som de förtjänar.</p><p>Men det ska också sägas att det alltid, i alla samhällen, kommer att finnas extremister av olika slag - högerextremister och islamister - som bara ägnar sig åt att försöka hetsa grupper mot varandra. I den fällan ska vi aldrig gå. Vi får inte låta dem vinna.</p>",
    "intressent_id": "0473783431010",
    "rel_dok_id": "",
    "replik": "N",
    "systemdatum": "2022-09-02 14:54:39"
  }
}