{
  "anforande": {
    "dok_hangar_id": "5063044",
    "dok_id": "H709135",
    "dok_titel": "Protokoll 2019/20:135 Tisdagen den 9 juni",
    "dok_rm": "2019/20",
    "dok_nummer": "135",
    "dok_datum": "2020-06-09 00:00:00",
    "avsnittsrubrik": "Skärpta straff för de allvarligaste fallen av immaterialrättsintrång ",
    "underrubrik": "",
    "kammaraktivitet": "ärendedebatt",
    "anforande_id": "db935b0e-11bd-ea11-9135-901b0eac4c70",
    "anforande_nummer": "21",
    "talare": "Josef Fransson (SD)",
    "parti": "SD",
    "anforandetext": "<p>Fru talman! I dag debatterar vi immaterialrättsliga frågor med utgångspunkt i propositionen med namnet <em>Skärpta straff för de allvarligaste fallen av immaterialrättsintrång</em>.</p><p>I betänkandet har Sverigedemokraterna två reservationer, nämligen reservation 1 och reservation 4. Mer om dessa snart, men jag vill redan nu passa på att yrka bifall till reservation 1.</p><p>Tillsammans med Moderaterna, Kristdemokraterna, Centerpartiet och Liberalerna riktar vi ett tillkännagivande till regeringen som handlar om revidering av EU:s nya upphovsrättsdirektiv, där vi menar att de bestämmelser som rör uppladdningsfilter och den så kallade länkskatten bör avskaffas.</p><p>Länkskatten innebär att digitala plattformar, som de flesta av oss använder dagligen, måste betala en licens för länkat material som vi användare lägger upp. Exakt var gränserna kommer att gå vet ingen riktigt i dag eftersom det inte finns några domstolsutfall. En rimlig farhåga är att möjligheterna att bedriva satir, opinionsbildning och samhällskritik inskränks.</p><p>I sammanhanget vill jag belysa att just detta är något som vi i Sverigedemokraterna särskilt lyfter fram i reservation 4, nämligen att Sverige ska motverka regler på upphovsrättsområdet som står i konflikt med intresset av ett fritt internet och en fri åsiktsbildning. Utvecklingen i och med EU:s upphovsrättsdirektiv i denna del är bekymmersam och går tyvärr, menar jag, i antidemokratisk riktning.</p><p> STYLEREF Kantrubrik \\* MERGEFORMAT Skärpta straff för de allvarligaste fallen av immaterialrättsintrång</p><p>Frågan om så kallade uppladdningsfilter är central utifrån en demokratisk aspekt. Med uppladdningsfilter åsyftas digitala redskap som automatiskt ska sålla bort sådant som misstänks vara skyddat av upphovsrätt. För att de digitala plattformarna ska slippa böter är det rimligt att tro att algoritmerna ibland kommer att ta bort sådant om inte är upphovsrättsskyddat. Det är det ena.</p><p>Det andra är att nödvändigheten av uppladdningsfilter riskerar att bli en enorm konkurrensfördel för jättar som till exempel Google, Facebook och Youtube, då mindre uppstickare inte kommer att ha råd att betala för dessa funktioner. Jag tycker att politiker, oavsett partifärg, borde se med oro på att Facebooks och Youtubes monopolliknande ställning stärks ytterligare och att de med små justeringar i sina algoritmer kan påverka demokratiska val genom att deplattformera eller pusha för vissa personer eller budskap.</p><p>Fru talman! Nu till Sverigedemokraternas reservation 1, som härrör från en följdmotion på propositionen <em>Skärpta straff för de allvarligaste fallen av immaterialrättsintrång</em>.</p><p>Sverigedemokraterna har ställt sig bakom propositionen, där man föreslår att straffskalorna för de allvarligaste fallen av immaterialrättsintrång skärps i samtliga immaterialrättsliga lagar.</p><p>Vi har dock två tydliga tilläggsyrkanden. Först och främst vill vi redan nu besluta om att lagstiftningen ska utvärderas tre år efter införandet, detta för att säkerställa att lagen kommer att tillämpas på ett rimligt sätt och användas mot just omfattande organiserad brottslighet, inte mot enskilda individer.</p><p>Utöver detta vill vi på ett övergripande plan framhålla att straffrättsliga avvägningar när det gäller påföljder måste härledas ur principerna om proportionalitet och ekvivalens. Straffskalan i den nya föreslagna lagstiftningen tillåter straff som motsvarar till exempel påföljderna för allvarliga sexualbrott. De nu reviderade straffskalorna i immaterialrätten bör därför åter ses över för att i ett större sammanhang tillgodose principerna om proportionalitet och ekvivalens.</p>",
    "intressent_id": "0211757295524",
    "rel_dok_id": "H701NU18",
    "replik": "N",
    "systemdatum": "2020-07-03 11:39:42"
  }
}