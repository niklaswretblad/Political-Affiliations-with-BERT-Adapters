{
  "anforande": {
    "dok_hangar_id": "5130898",
    "dok_id": "H909109",
    "dok_titel": "Protokoll 2021/22:109 Fredagen den 6 maj",
    "dok_rm": "2021/22",
    "dok_nummer": "109",
    "dok_datum": "2022-05-06 00:00:00",
    "avsnittsrubrik": "Särskild debatt om påskhelgens kravaller",
    "underrubrik": "",
    "kammaraktivitet": "",
    "anforande_id": "b7829754-be2a-ed11-9178-901b0e9b71a8",
    "anforande_nummer": "9",
    "talare": "Martin Marmgren (MP)",
    "parti": "MP",
    "anforandetext": "<p>Fru talman! Påskhelgens scener var fruktansvärda. Besinningslöst våld mötte svensk polis och även räddningstjänst, kollektivtrafik och andra. Vi fick hundratals skadade poliser, och vi kunde ha haft flera dödade poliser. Män och kvinnor kunde alltså ha mördats enbart för att de har valt ett yrke som handlar om att hjälpa, skydda och ställa till rätta.</p><p>Jag är själv polis. Mina och Miljöpartiets tankar och sympatier går till de extremt utsatta kollegorna. Det finns inga som helst ursäkter för de här vidriga attackerna. Vi hoppas att förövarna möts av väldigt kännbara straff.</p><p>Ett annat perspektiv på händelsen är att det inte kan ses som något annat än ett enormt samhälleligt misslyckande när polis, som ska upprätthålla våldsmonopolet, tvingas överge polisbilar som sedan vandaliseras och bränns. Ordning och säkerhet hör till statens mest grundläggande ansvar och uppgifter, och det här var ett misslyckande. Polisen ska aldrig behöva backa. Polisen ska ha resurser, verktyg och förutsättningar att upprätthålla våldsmonopolet överallt på medborgarnas vägnar i alla stadsdelar och vid alla tider.</p><p>Ingen skugga ska naturligtvis falla över kollegorna som gav allt och mer. Däremot finns all anledning att fundera över beslut och förberedelser från ledningen. Det finns också ytterst ett politiskt ansvar här.</p><p>Polisen ska ha rätt resurser och rätt verktyg för särskilda händelser som påskhelgens kravaller. Men man måste också ha rätt förutsättningar och rätt resurser för det viktiga polisarbetet i vardagen. Det handlar om att polisen ska vara kontinuerligt närvarande i alla våra utsatta områden. Man ska kunna ingripa utan att behöva backa, man ska kunna bygga relationer och tillit och man ska kunna samverka med lokalsamhället.</p><p>Jag har själv mångårig erfarenhet som polis i Rinkeby av den sortens samverkan. Goda krafter som jag har samverkat med var ute och hjälpte till att stoppa våldet. Ett enat samhälle står starkare än våldsverkarna.</p><p>Det behövs akut fler poliser. Miljöpartiet vill förstärka polisen med 500 miljoner. Vi vill anställa civila och frigöra poliser till polisarbete. Även om våldsverkarna inte på något sätt var representativa för de områden som de kommer från ser vi också ett misslyckande som går mycket djupare än polisiära och ordningsupprätthållande åtgärder. Det här är ett symtom på en segregation, ett utanförskap, som samhället måste åtgärda. Det kräver långsiktiga, förebyggande åtgärder: en stark skola, städer som byggs ihop i stället för isär, minskad arbetslöshet och minskad fattigdom.</p><p></p><p>Vi behöver bygga ett inkluderande och socialt hållbart samhälle som ger människor hopp och delaktighet. Det är först så vi kan vaccinera oss mot våldet på sikt.</p>",
    "intressent_id": "0389795960120",
    "rel_dok_id": "",
    "replik": "N",
    "systemdatum": "2022-09-02 14:54:39"
  }
}