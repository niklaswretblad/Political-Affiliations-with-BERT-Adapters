{
  "anforande": {
    "dok_hangar_id": "5111994",
    "dok_id": "H90926",
    "dok_titel": "Protokoll 2021/22:26 Tisdagen den 9 november",
    "dok_rm": "2021/22",
    "dok_nummer": "26",
    "dok_datum": "2021-11-09 00:00:00",
    "avsnittsrubrik": "Svar på interpellationerna 2021/22:41 och 42 om svensk konkurrenskraft",
    "underrubrik": "",
    "kammaraktivitet": "interpellationsdebatt",
    "anforande_id": "3c89e34d-cd59-ec11-915f-901b0eac4c70",
    "anforande_nummer": "7",
    "talare": "Näringsministern Ibrahim Baylan (S)",
    "parti": "S",
    "anforandetext": "<p>Fru talman! Jag vill tacka Lotta Olsson. Det är inte lätt att erkänna att man har fel. Det är klart att varje människa har haft det, också i politiken, även om vi ibland har svårt att erkänna det. Men det är ändå glädjande att höra att man erkänner att den bild som man i det moderata partiet hade av industrin var felaktig. Det var den, och det är den. Industrin är nämligen inte bara på väg tillbaka utan har i dag stora planer på att anställa nytt folk. En av de största utmaningarna har vi alla att jobba med - kompetensförsörjningen.</p><p></p><p>En annan av de stora utmaningarna när man vill göra en väldigt snabb omställning är tillståndsprocesserna. Det är mot den bakgrunden vi tittar över både miljöbalken och minerallagen - ja, alla tillämpliga lagar och förordningar.</p><p>Men jag tror inte att det kommer att räcka, om jag ska vara helt ärlig. Det blir lätt som det låter i denna interpellationsdebatt, fru talman, att vi fokuserar på lagar och förordningar i riksdag och regering. Men jag tror att tillämpningen av dessa är minst lika viktig, vid myndigheter men naturligtvis också ute i kommuner och regioner.</p><p>Vi har ett stort behov av att göra denna omställning, både därför att vi behöver bli av med de koldioxidutsläpp som Lotta Olsson pratade om och därför att vi just genom att vi redan i dag är frontrunner och bäst på både innovationer och klimatomställning - inte tillräckligt bra, men ändå bäst - har stora möjligheter att locka till oss investeringar och visa vägen framåt. På det sättet kan vi se till att vi får ekonomisk tillväxt, fler i jobb och därmed också stärkt välfärd i världens första fossilfria välfärdsland.</p><p>Fru talman! Om jag ska vara helt ärlig förstår jag att dessa debatter finns till för att så att säga fokusera på skillnaderna. Det är rimligt, inte minst i ingången till ett valår i en demokrati, att människor har klart för sig vilka tydliga alternativ som finns. Men i några frågor, fru talman, tror jag faktiskt att Sverige tjänar mycket mer på att partierna jobbar tillsammans.</p><p>Vad är jag mest stolt över under de år som jag har engagerat mig politiskt? Jag tror att den energiöverenskommelse vi tillsammans kom fram till, som innebar hundratals miljarder i investeringar i vårt energisystem, gagnar vårt land under väldigt lång tid.</p><p>Jag tror dessutom, fru talman, att vi har allt att vinna på att Moderaterna fortsätter med detta - att tillsammans jobba med att få fram en stabil energipolitik. Här finns nämligen den stora faran, fru talman. Oavsett vem som tror att den har rätt är det ingen som investerar tiotals och åter tiotals, kanske hundratals, miljarder kronor i ett elsystem där investeringen ska räknas hem över årtionden bara för att den nuvarande regeringen säger si eller så. Om en investering ska göras över tio eller tjugo år är det nog bra att veta att en bred majoritet i riksdagen står bakom.</p><p>Detta var själva poängen med den energiöverenskommelse som vi tillsammans slöt och sedan dessutom omsatte i praktisk politik, och som renderade ganska stora investeringar i vårt land. Det har i sin tur gjort att vi i dag är stora exportörer av elektricitet, och jag vill att vi ska vara det i framtiden också.</p><p>Men nej, jag tror inte att vi ska ta på oss att lösa hela Europas energiproblem, för det tror jag inte att vi kommer att kunna klara av. Men vi ska vara nettoexportörer och samtidigt försörja våra industrier och vårt näringsliv med ren el.</p><p>Här finns ett antal utmaningar. Tillståndsprocesserna jobbar vi med, och vi har lagt fram en proposition om att förkorta dem. Vi har hela investeringen i näten - den ökar kraftigt de kommande åren, med 300 procent. Kommer det att räcka? Jag är tämligen säker på att vi, i och med att vi nu får så mycket investeringar i vårt land, kommer att behöva göra ännu mer. Det bästa vore att göra det tillsammans, och det ser jag fram emot.</p>",
    "intressent_id": "0973474532717",
    "rel_dok_id": "H9C120211109ip",
    "replik": "N",
    "systemdatum": "2021-12-10 16:25:15"
  }
}