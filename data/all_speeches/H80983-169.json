{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "4194bf96-a1ad-eb11-914f-901b0eac4c78",
    "anforande_nummer": "169",
    "talare": "Annika Strandhäll (S)",
    "parti": "S",
    "anforandetext": "<p>Herr ålderspresident! När vi hade den utrikespolitiska debatten i kammaren i februari förra året kunde vi absolut inte greppa storleken på den katastrof som världen var på väg in i.</p><p>Vi lever fortfarande mitt i pandemin, men vi börjar så smått kunna överblicka konsekvenserna.</p><p>Redan före covid-19 var den humanitära situationen allvarlig på många platser i världen. Redan 2020 beräknades 168 miljoner vara i behov av humanitärt stöd. Det var det största antalet sedan andra världskriget. Nu är siffran mycket högre. Vi vet att fler människor än någonsin befinner sig på flykt. Vi ser att andelen väpnade konflikter har ökat. Vi ser också allvarliga effekter av klimatförändringarna, såsom extrem torka, översvämningar och skadeinsekter, och att allt fler människor runt om i världen de facto inte kan äta sig mätta.</p><p>Den ekonomiska kris som vi är inne i på grund av covid-19 och som också ligger framför oss är enorm i både omfattning och hastighet. Och den läggs ovanpå en redan skör situation. Faktum är att vi inte har upplevt något liknande sedan den stora depressionen för nära 100 år sedan.</p><p>Biståndsbehoven har såklart också ökat när utvecklingen så snabbt backat globalt. Människor lever, som sagt var, i akut hungersnöd och med en fattigdom som skenar. Dessutom, som flera talare under dagen har lyft, ser vi hur den ökande andelen av auktoritära och högerpopulistiska ledare tar tillfället i akt att ytterligare begränsa demokratin och de mänskliga rättigheterna med hänvisning till pandemin. Därmed förstärks den negativa utvecklingen för demokratin i världen, som vi har sett under flera år. Vi har i dag många fler länder som är icke-demokratiska än länder som kan betraktas som stabila demokratier.</p><p></p><p>Framför allt ser vi hur jämställdheten minskar. Barnäktenskapen ökar, liksom mäns våld mot kvinnor. Ja, just för kvinnor är konsekvenserna av pandemin förödande. Fler män går bort i covid, men de sociala och ekonomiska konsekvenserna för kvinnor är enorma. Vi ser hur covid-19 nu bidrar till att rulla tillbaka de framsteg, som förvisso är relativt små, som vi sett när det gäller jämställdhet och kvinnors rättigheter. Dessutom arbetar nästan 60 procent av världens kvinnor i den informella ekonomin, som nu drabbas extremt hårt. Samtidigt har det obetalda hemarbetet naturligtvis ökat exponentiellt när skolor stänger och de äldre får ökande omvårdnadsbehov.</p><p>De tonårsflickor som nu tvingas lämna skolan runt om i världen kanske aldrig kommer tillbaka igen.</p><p>Under det senaste året har, enligt FN:s uppgifter, ungefär en av fem kvinnor världen över upplevt våld. Många har naturligtvis gjort det när de stängts in tillsammans med sina förövare i hemmen.</p><p>Då är det tryggt att känna att man företräder ett land som håller just biståndet högt. För oss socialdemokrater är det självklart att vi nu ska göra vad vi kan. Det handlar också om vår egen trygghet och en framtid i en global värld där saker och ting hänger ihop. Vi står självklart upp för enprocentsmålet. Och vi har som rikt land ett ansvar för att bidra till att göra världen bättre och mer stabil.</p><p>Moderaterna har i detta läge valt att i stället offensivt lansera en kampanj för att kraftigt skära ned biståndet. Det är faktiskt inte bara världsfrånvänt och kontraproduktivt utan också - det måste man väl ändå kunna säga - exceptionellt dålig tajmning. De är överens med sina nya kamrater i Sverigedemokraterna om att skära ned biståndet med ungefär en tredjedel - 16 miljarder. Det skulle naturligtvis få förödande konsekvenser för biståndet, och det skulle allvarligt skada Sveriges anseende och trovärdighet i omvärldens ögon. Det gäller inte bara de länder som vi samarbetar med utan också FN och andra större globala aktörer. Så ser populism ut.</p><p>Som socialdemokrater står vi upp för att biståndet behövs mer än någonsin. Det behövs för att bygga långsiktigt hållbara samhällen och länder utan fattigdom. Biståndet ska fortsätta att ha ett tydligt jämställdhetsfokus, och resurserna ska fördelas därefter. Att öka flickors och kvinnors makt över sina liv och främja deras politiska, ekonomiska, sociala och kulturella rättigheter är det absolut bästa sättet att bekämpa fattigdom och nå ekonomisk tillväxt och hållbar fred. Vår solidaritet är internationell, och vi står upp för att ta ett internationellt ansvar också i en svår tid.</p>",
    "intressent_id": "0530425150220",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}