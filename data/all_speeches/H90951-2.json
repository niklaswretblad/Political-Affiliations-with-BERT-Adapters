{
  "anforande": {
    "dok_hangar_id": "5116499",
    "dok_id": "H90951",
    "dok_titel": "Protokoll 2021/22:51 Onsdagen den 12 januari",
    "dok_rm": "2021/22",
    "dok_nummer": "51",
    "dok_datum": "2022-01-12 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "7165139e-2ab4-ec11-9167-901b0eac4c78",
    "anforande_nummer": "2",
    "talare": "Ulf Kristersson (M)",
    "parti": "M",
    "anforandetext": "<p>Fru talman! Mycket tyder nu på att Ryssland förbereder en invasion av Ukraina. Moskva kräver ett säkerhetsavtal mellan Nato och Ryssland för att, som de själva säger, undvika en militär konflikt. Men de vill tillbaka till kalla krigets uppdelning av världen och ta självständiga staters frihet att välja sin egen väg ifrån dem. Det är, enkelt uttryckt, fullständigt uteslutet.</p><p>Två saker måste göras. Västvärlden måste stå upp och stå emot. Och Sverige borde göra som den finska statsledningen och tala fullständig klartext, för Finlands sak är också vår.</p><p>Fru talman! Precis som vi i Sverige nu påminns om att den yttre säkerheten är på mycket stort allvar är det hög tid att inse att den mest akuta politiska uppgiften just nu handlar om Sveriges inre säkerhet.</p><p>Politiken ska verkligen inte göra allt, men det finns saker som bara politiken kan göra. Statens kärnuppgifter, inre och yttre säkerhet, är politikens allra största ansvar. Misslyckas man här har man misslyckats med allt.</p><p> STYLEREF Kantrubrik \\* MERGEFORMAT Partiledardebatt</p><p>Att de kommande två mandatperioderna återupprätta Sveriges inre säkerhet är en uppgift som ytterst handlar om frihet och trygghet, om jämlikhet och jämställdhet och om moral och anständighet. Oavsett om du bor i ett socialt utsatt område, driver ett familjeföretag eller har skolbarn som vill gå hem själva ska du kunna lita på att i Sverige klarar ordningsmakten av den inre säkerheten.</p><p>Sverige får inte bli ett land där man anpassar sin vardag efter risken för hot, våld och trakasserier. Men nu kallas Sverige för Europas farligaste land.</p><p>Socialdemokraternas löfte om fler poliser ledde till att polistätheten nu är lägre än 2014. Det årliga löftet om att knäcka gängen ledde till 1 672 skjutningar på fem år, 750 nu ouppklarade mord och en helt förfärlig ökning av antalet ungdomar som utsätts för brutala rån.</p><p>Sverige är nu det växande utanförskapets land. Löftet om EU:s lägsta arbetslöshet ledde till EU:s fjärde högsta. Varannan vuxen invandrare kan inte försörja sig själv.</p><p>Det urgamla socialdemokratiska löftet om ökad jämlikhet har under Magdalena Anderssons tid som finans- och statsminister lett till ökad ojämlikhet eftersom orimligt många aldrig börjar jobba utan lever på bidrag. Nu vill Socialdemokraterna minska ojämlikheten igen, men inte genom att fler börjar försörja sig själva utan genom att de som redan gör det ska betala mer i skatt.</p><p>Sverige är nu elbristens och energikrisens land. Löftet att ta på sig ledartröjan i klimatomställningen gick bokstavligt talat upp i rök när reservkraftverket i Karlshamn brände 140 000 liter olja i timmen. Samtidigt åkte statsministern till Bryssel och vägrade försvara den svenska kärnkraften.</p><p>Hushållen kämpar nu med extremt höga elpriser. Familjer kan inte ha normal rumstemperatur av rädsla för kostnaden. Andra tvingas ta banklån när elräkningen fördubblas eller tredubblas. Moderaterna vill slopa hela elskatten under denna kalla vinter. Man kunde ha bundit sitt elpris, var statsministerns tips till svenska folket.</p><p>Denna rätt bistra verklighet leder fram till en mer hoppingivande slutsats: Inte fyra år till! Sverige behöver nu förändring.</p><p>Fru talman! När Socialdemokraterna sätter ord på Sveriges problem är det inte gängmedlemmarna, hedersförtryckarna, ungdomsrånarna eller bidragsutnyttjarna som de verkligen vill komma åt utan som vanligt småsparare, löntagare och hårt arbetande företagare. Och vapnet är bekant: Höj skatten - på arbete, på sparande, på kapital, det vill säga bostäder. De är påhejade av Vänsterpartiet och Miljöpartiet.</p><p>Nu vill de också skaffa sig demokratisk kontroll över välfärden. Smaka på den, alla ni som själva vill välja skola till era barn eller boende tillsammans med era gamla föräldrar! Socialdemokraterna vill ha makten, inte att du ska ha makten.</p><p>När vi moderater säger att vi vill få ordning på Sverige tänker vi i första hand på dem som far mest illa. Vi tänker på dem som bor där man drabbas hårdast av utanförskap och bidragsberoende. De som lever där problemen är störst har rätt att kräva politik som fungerar. De har rätt till en poliskår som är på plats och som respekteras. De har rätt till en rättsstat som straffar brottslingar och ger brottsoffer upprättelse. De har rätt till ett politiskt ledarskap som står upp för arbetslinjen så att det aldrig lönar sig mer att stapla bidrag på varandra än att gå till jobbet varje morgon. De har rätt till hoppfullhet, inte bara till hopp om framtiden utan till hopp om nutiden.</p><p> STYLEREF Kantrubrik \\* MERGEFORMAT Partiledardebatt</p><p>De svenska företagen, som ger oss välstånd i tuff konkurrens med hela världen, har rätt till enklare regler, till rimliga tillståndsprocesser och till pålitlig energiförsörjning som inte är beroende av att det blåser. De som är barn i dag, och sedan deras barn, har rätt att ärva en planet där vi agerar så att vi klarar klimatmålen, inte en planet där vi mest pratar om att vi borde göra det.</p><p>Nu har vi prövat det här gänget i två mandatperioder - Socialdemokraterna och deras stödpartier, med och utan olika avtal. Det går bara inte i fyra år till! Därför behöver Sverige en ny regering, en regering som tar samhällsproblemen på riktigt stort allvar och som både kan och vill få ordning på Sverige.</p><p>(Applåder)</p>",
    "intressent_id": "0222691314314",
    "rel_dok_id": "",
    "replik": "N",
    "systemdatum": "2022-04-04 17:19:55"
  }
}