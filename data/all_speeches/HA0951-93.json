{
  "anforande": {
    "dok_hangar_id": "5164302",
    "dok_id": "HA0951",
    "dok_titel": "Protokoll 2022/23:51 Onsdagen den 25 januari",
    "dok_rm": "2022/23",
    "dok_nummer": "51",
    "dok_datum": "2023-01-25 00:00:00",
    "avsnittsrubrik": "Parentation",
    "underrubrik": "",
    "kammaraktivitet": "",
    "anforande_id": "a55e202b-d2ae-ed11-917f-901b0eac4c70",
    "anforande_nummer": "93",
    "talare": "TALMANNEN",
    "parti": "TALMANNEN",
    "anforandetext": "<p>Ärade ledamöter, ärade anhöriga, mina damer och herrar! Nyligen nåddes vi i riksdagen av det sorgliga beskedet att ledamoten Mats Nordberg avlidit efter en tids sjukdom. Våra tankar och vårt varma deltagande går till hans familj, vänner och närmaste kollegor.</p><p>Att vara ledamot av Sveriges riksdag är att inneha ett av de finaste uppdrag man kan få i vårt land. Det står i regeringsformen att riksdagen är folkets främsta företrädare, och att bli vald att representera sitt parti, sina väljare, sin valkrets och vårt land i Sveriges riksdag innebär att få ett förtroende som kommer få människor till del.</p><p>När en riksdagsledamot avlider är det därför sed att vi stannar upp en stund i kammarens vanliga arbete för att minnas och framföra kollegornas och riksdagens tacksamhet för den bortgångne ledamotens insatser för riksdagen och för Sverige.</p><p>Att vara riksdagsledamot är inte alltid lätt, och det var det säkert inte heller för Mats Nordberg, men jag hoppas och tror att det alltid kändes meningsfullt för honom, liksom jag hoppas att det gör för er. Uppdraget innebär uppoffringar, också för nära och kära, och jag hoppas att ni anhöriga som finns med oss på åhörarläktaren i dag känner att den tacksamhet vi nu visar Mats också riktar sig till er som varit med honom på färden.</p><p>Riksdagsarbetet utförs tillsammans med andra - i partigrupperna, utskotten och andra sammanhang - men varje ledamot sätter sin prägel på sitt uppdrag. Det som just Mats Nordberg har gjort kunde ingen annan göra. Hans initiativ, hans val, hans prioriteringar var just hans.</p><p>Ärade ledamöter, mina damer och herrar! Mats Nordberg föddes 1958 i Örnsköldsvik och växte upp i Ljungaverk i Medelpad. Han valdes in i riksdagen 2018 som representant för Sverigedemokraterna och Dalarnas läns valkrets. Han har i riksdagen bland annat varit ledamot av miljö- och jordbruksutskottet och utrikesutskottet samt varit sitt partis representant i riksdagens styrgrupp för bilaterala demokratifrämjande samarbeten.</p><p>Mats Nordberg var engagerad i Sverigedemokraterna på såväl kommunal och regional nivå som nationellt. Han var sitt partis ansvarige ledamot för skogsfrågorna, redan innan han valdes in i riksdagen, men han arbetade också engagerat med bistånds- och utvecklingspolitik.</p><p>Arbetet med skogsfrågorna förvaltade han väl, och han var naturligtvis väl förtrogen med dem med sin gedigna bakgrund på området. Jag har förstått att han haft dessa frågor med sig ända från barndomen och sedan arbetat med dem genom ett 40-årigt yrkes- och forskningsliv som fört honom till bland annat skogsindustrin, Ikeakoncernen och FN:s organ för jord och skogsbruk, FAO, i Rom. Han har innehaft en mängd olika befattningar, framför allt i Sverige men också internationellt.</p><p>Jag vill också gärna nämna att han disputerade 2007 på en doktorsavhandling om reformer i det statliga skogsbruket i Lettland, Ryssland och Ukraina.</p><p>Mats Nordberg hade både kunskaper om och ett omvittnat engagemang för länder i öst, inte minst Ukraina, något som började redan under hans tid inom skogsnäringen. Han hade många kontakter och vänner i Ukraina, vilket naturligtvis gjorde att han följde rapporteringen noga under det senaste svåra krigsåret. Han var också engagerad i ett arbete för att man ska kunna ta sig an återuppbyggnaden av skogsbruket i Ukraina när kriget är över.</p><p></p><p>Han besatt stor kunskap i många frågor, god analysförmåga och en fin samarbetsförmåga. Han var en person med rika språkkunskaper och breda intressen, från historia, geografi och politik till jakt, fiske och friluftsliv.</p><p>Många vittnar om att Mats var en mycket omtyckt person och riksdagskollega - ja, en snäll och hederlig man, vilket är något av det finaste jag tycker att man kan säga om en person.</p><p>Han var strävsam och lojal och hävdade aldrig sig själv på andras bekostnad. Tvärtom ville han gärna lyfta fram andra. Samtidigt fanns alltid hans generositet, humor och upplyftande sätt där.</p><p>Mats Nordbergs kollegor talar om honom som en bildad, idérik och engagerad politiker, och han ska själv ha sagt att riksdagsuppdraget var det bästa uppdrag han haft. Jag har också hört att han, trots de spår som sjukdomen och behandlingen satte, alltid var mycket mån om att fullgöra sitt uppdrag här i Sveriges riksdag.</p><p>Mats Nordberg var - in i det sista - en ansvarskännande och arbetsam politiker, en fin lagspelare och en god kamrat och kollega.</p><p>Framför allt är Mats Nordberg förstås sörjd av sin familj och de närmaste. Flera av er är här i dag. Jag hoppas att vi till er har lyckats förmedla något av det avtryck som Mats Nordberg gjort genom sitt arbete i riksdagen.</p><p>Jag vill avslutningsvis läsa några ord av Bo Setterlind, ord som jag tycker ramar in vad vi människor känner i den skog som Mats Nordberg var så engagerad i.</p><p>Har du glömt, att skogen är ditt hem,Att den stora djupa stilla skogenstår och väntar på dig som en vän?Lämna stadens oro, kom till skogen åter,Endast så kan du bli hel igen</p><p>En vänlig, kunnig och engagerad person och politiker har alltför tidigt lämnat oss. Jag vill framföra mitt och riksdagens tack för hans insatser för riksdagen, för demokratin och för Sverige.</p><p>Vi hedrar nu Mats Nordbergs minne med en tyst minut.</p>",
    "intressent_id": "",
    "rel_dok_id": "",
    "replik": "N",
    "systemdatum": "2023-02-17 15:49:25"
  }
}