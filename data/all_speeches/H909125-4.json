{
  "anforande": {
    "dok_hangar_id": "5137285",
    "dok_id": "H909125",
    "dok_titel": "Protokoll 2021/22:125 Tisdagen den 7 juni",
    "dok_rm": "2021/22",
    "dok_nummer": "125",
    "dok_datum": "2022-06-07 00:00:00",
    "avsnittsrubrik": "Prövning av yrkande om misstroendeförklaring mot justitie- och inrikesminister Morgan Johansson (S)",
    "underrubrik": "",
    "kammaraktivitet": "",
    "anforande_id": "39494ce9-c039-ed11-9178-901b0e9b71a8",
    "anforande_nummer": "4",
    "talare": "Annie Lööf (C)",
    "parti": "C",
    "anforandetext": "<p>Herr talman! Det pågår ett krig två timmar bort från Sveriges gräns. Freden i Europa är hotad. Vi är mitt inne i en känslig Natoprocess, och vi befinner oss i ett allvarligt säkerhetspolitiskt läge. Då väljer flera av partierna här inne att fokusera på att avsätta ministrar och skruva upp tonläget till max. </p><p>Det är en synnerligen illa vald tidpunkt. Jag tror att väldigt många väljare ställer sig frågan vad vi håller på med, och jag måste säga att jag håller med dem fullt ut. </p><p>Kris kräver kraft - kraften att orka lyfta sig över spel och över jakten på rubrik i ett läge där världens blickar riktas mot Sverige. Denna tid kräver att vi alla ser till Sveriges bästa. </p><p>Om knappt 100 dagar är det val i Sverige. Det är då människor över hela landet kommer att få rösta på den politik och de politiker som de tycker förtjänar deras förtroende. Detta är kärnan i vår demokrati, och det är en demokrati värd att försvara.</p><p>Svenska folket förtjänar politiska ledare som agerar ansvarsfullt för Sveriges bästa, och jag är stolt över att Sverige under våren har kunnat samla sig över partigränserna för ett starkare försvar, för stöd till Ukraina och för en historisk Natoansökan. Vi är nu i en tid som kräver att vi som politiska ledare agerar ansvarsfullt - att vi orkar ta ansvar, orkar samlas för att göra upp och orkar samarbeta för att nå resultat. </p><p></p><p>Det känsliga säkerhetspolitiska läget är på riktigt, och det kräver samarbete. Då är det särskilt viktigt att såväl regering som opposition agerar ansvarsfullt. </p><p>Centerpartiet kommer inte att stödja Sverigedemokraternas misstroendeförklaring mot justitie- och inrikesminister Morgan Johansson. </p><p>Vi står helt bakom den kritik som ett enigt konstitutionsutskott riktat mot Morgan Johansson. Hans agerande under de senaste åren förtjänar kritik, men Centerpartiets bedömning är att den inte är av en sådan art att det motiverar ett misstroende. Misstroendeförklaring är riksdagens skarpaste verktyg, och det ska hanteras varsamt.</p><p>Sverige vinner inte på att vare sig oppositionspartier eller regeringen sätter regeringsmakten på spel i detta osäkra omvärldsläge. Det är allvar nu.</p><p>Mer handling krävs för att pressa tillbaka det dödliga gängvåldet och mäns våld mot kvinnor. Mer handling krävs för trygghet i hela landet, för fler poliser, för skärpta straff och mer resurser till hela rättsväsendet liksom en offensiv politik för det helt avgörande förebyggande arbetet.</p><p>Regeringen måste agera för att öka tryggheten för människor, men det åstadkoms ju inte genom ett politiskt spel. Politik är på riktigt. Det handlar om att ta ansvar för de samhällsproblem som finns och med gemensamma krafter orka ta tag i dem och få fram verktyg som ökar tryggheten.</p><p>Sverige behöver nu mer än någonsin ledare som söker samarbete, inte splittring. När denna votering är genomförd är min önskan att vårt fokus återgår till att stärka Sveriges säkerhet och att gemensamt ta Sverige in i Nato. Nu är tid för att se hur vi tillsammans kan göra mer för Sveriges bästa.</p><p>Herr talman! Centerpartiet kommer vid dagens votering att rösta gult. Vi kommer inte att stödja Sverigedemokraternas misstroendeförklaring.</p><p>(Applåder)</p><p>I detta anförande instämde Annika Qarlsson (C).</p>",
    "intressent_id": "0862868280923",
    "rel_dok_id": "",
    "replik": "N",
    "systemdatum": "2022-09-21 17:20:44"
  }
}