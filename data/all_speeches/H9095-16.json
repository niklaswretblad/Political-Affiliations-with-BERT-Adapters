{
  "anforande": {
    "dok_hangar_id": "5104720",
    "dok_id": "H9095",
    "dok_titel": "Protokoll 2021/22:5 Fredagen den 17 september",
    "dok_rm": "2021/22",
    "dok_nummer": "5",
    "dok_datum": "2021-09-17 00:00:00",
    "avsnittsrubrik": "Svar på interpellation 2020/21:875 om kostnader för ERTMS",
    "underrubrik": "",
    "kammaraktivitet": "interpellationsdebatt",
    "anforande_id": "737fbaf8-372c-ec11-915b-901b0eac4c78",
    "anforande_nummer": "16",
    "talare": "Jörgen Berglund (M)",
    "parti": "M",
    "anforandetext": "<p>Fru talman! Jag vill först tacka infrastrukturministern för svaret. Det debatteras ju väldigt många olika ämnen här i riksdagen, men just trafik och säkerhetssystem för järnväg hör nog inte till vanligheterna, tror jag.  </p><p>Det nuvarande trafiksystemet heter ATC. För er som lyssnar och är intresserade kan jag berätta att varje gång man tittar ut från tågfönstret kan man se små gula skyltar med tre svarta bokstäver, ATC. Det är alltså det nuvarande trafikledningssystemet. Det infördes på 1980-talet, och det är ju ett tag sedan. Nu är det dags för ett nytt system, för tack och lov utvecklas också tekniken.</p><p>Precis som statsrådet sa finns det en europeisk överenskommelse om att vi ska ha detta gemensamma system. Tanken är helt enkelt att det ska bli lättare att köra tåg över nationsgränser. I dag kan man till och med behöva lasta om gods eller passagerare när man ska flytta över tåg mellan två länder. Detta är alltså en bra sak, måste jag säga. Jag stöder idén och tanken till hundra procent.</p><p>Fru talman! Det finns dock ett stort men i detta, och då handlar det alltså inte om själva idén om det gemensamma systemet. Jag är inte på något sätt expert på tekniken och vad det finns för för- och nackdelar med systemet. Men det handlar helt enkelt om hur man har infört ERTMS, det vill säga när, var och hur och vem som ska betala. </p><p>Att det blir skakigt när man inför en helt ny teknik är fullt förståeligt. Man får till och med räkna med att det blir kostnadsfördyringar. Det brukar alltid vara så, och de brukar också försvinna efter ett tag. Men inkörningsperioden för ERTMS har pågått i snart tio år, och kostnadsfördyringarna fortsätter. Merkostnaderna är i dag uppe i snart 250 miljoner kronor. </p><p>Merkostnaderna har inte inneburit något mervärde. I så fall skulle vi ha haft en annan diskussion. Det har inte blivit någon högre kvalitet till följd av kostnaderna. Vad de har medfört kan jag återkomma till.  </p><p>Men 250 miljoner kronor har alltså skattebetalarna i Norrbotten, Västerbotten, Västernorrland och Jämtland fått betala för detta system. Då vill jag bara upplysa infrastrukturministern om att de fyra nordligaste regionerna har betydligt fler viktiga utmaningar att hantera, till exempel vård och omsorg där avstånden är stora. </p><p>Fru talman! ERTMS finns alltså i dag i princip endast i norra Sverige, på Botniabanan och Ådalsbanan. Nyligen har det också införts på något som heter Haparandabanan. Så finns det en liten stump i Dalarna, men det är i huvudsak i norr som detta har satts i drift.</p><p>Det är inte bara så att de fyra nordligaste regionerna har fått vara försökskaniner, utan de har ju också fått stå för notan för det. Staten har bestämt att det är så det ska göras. Vi i norr ska experimentera, och vi ska dessutom betala för det. Det tycker jag inte är rimligt. Jag tycker inte att det är acceptabelt. Jag tycker till och med att det är oetiskt av staten att skyffla över kostnaderna. </p><p>Därför skulle jag vilja upprepa några av mina frågor till statsrådet som jag inte riktigt tycker att jag har fått svar på: Vilka konsekvenser ser ministern av att fyra regioner har blivit försöksregioner för ERTMS, som enligt beräkningarna har kostat nästan 250 miljoner extra för skattebetalarna, och tänker han ta några initiativ med anledning av det? Och avser ministern att agera för att de fyra regionerna Västernorrland, Jämtland, Västerbotten och Norrbotten ska få ekonomisk kompensation för de merkostnader som detta har medfört? </p>",
    "intressent_id": "0628005785225",
    "rel_dok_id": "H9C120210917ip",
    "replik": "N",
    "systemdatum": "2021-10-13 17:12:53"
  }
}