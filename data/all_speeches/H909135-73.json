{
  "anforande": {
    "dok_hangar_id": "5140091",
    "dok_id": "H909135",
    "dok_titel": "Protokoll 2021/22:135 Tisdagen den 21 juni",
    "dok_rm": "2021/22",
    "dok_nummer": "135",
    "dok_datum": "2022-06-21 00:00:00",
    "avsnittsrubrik": "Ytterligare åtgärder mot fordonsmålvakter",
    "underrubrik": "",
    "kammaraktivitet": "ärendedebatt",
    "anforande_id": "de5e5e8d-3243-ed11-9177-901b0eac4c70",
    "anforande_nummer": "73",
    "talare": "Elin Gustafsson (S)",
    "parti": "S",
    "anforandetext": "<p>Fru talman! Jag vill börja med att yrka bifall till utskottets lagförslag i betänkande TU18 om ytterligare åtgärder mot fordonsmålvakter och avslag på reservationerna.</p><p>För oss socialdemokrater är det tydligt att vi ska vända på varje sten för att stoppa den kriminalitet som förstör tilliten och sammanhållningen i vårt samhälle. Det handlar om att stoppa den organiserade brottsligheten. Vi behöver inom alla politikområden göra vad vi kan för att säkerställa att vi täpper igen grogrunden för kriminalitet samt gör det svårare för dem som vill bryta mot lagen.</p><p>En av dessa delar inom trafikutskottets område är fordonsmålvakter. En bilmålvakt är en person som är registrerad i vägtrafikregistret som ägare i stället för fordonets verkliga ägare. Fordonsmålvakter används bland annat för att undkomma avgifter som hör till fordonet och även i till exempel organiserad brottslighet för att försvåra identifieringen av de inblandade.</p><p>Målvaktsfordon orsakar också stora problem i gatumiljön eftersom de upptar värdefull mark för kommunerna när de står felparkerade. De är ofta i dåligt skick utifrån både trafiksäkerhet och miljö.</p><p>Dessutom är det så att fordonsägare som gör rätt för sig och som betalar skatt och avgifter upplever det som djupt orättvist att vissa individer kommer undan sitt ansvar genom att nyttja fordonsmålvakter. Detta fenomen har uppmärksammats mycket i hela landet, men inte minst i Skåne och i min egen grannkommun Malmö.</p><p>Fru talman! Därför är det en skyldighet för oss att göra vad vi kan i lagstiftningen för att stoppa dessa fordonsmålvakter. Det förslag som vi debatterar i dag är en viktig del.</p><p>Syftet är att bidra till minskade fordonsrelaterade skulder och ett minskat användande av fordonsmålvakter och målvaktsfordon, men syftet är också att öka kommunernas möjligheter att flytta fordon och inte minst att få en positiv påverkan på det brottsförebyggande arbetet.</p><p>Fru talman! Vad innebär då förslaget? Jo, förslaget innebär att ägaren blir den som var registrerad ägare vid flyttningstidpunkten. Det är det som förenklar hanteringen för kommunerna eftersom det inte i efterhand går att ändra förutsättningarna för flytten genom att ändra i registret.</p><p>Förslaget innebär också att regeringen ska kunna meddela föreskrifter som gör det möjligt för myndigheter att flytta fordon i fler fall.</p><p>Det föreslås även att den som vill återfå ett fordon som har flyttats till en särskild uppställningsplats på grund av fordonsrelaterade skulder först måste betala samtliga dessa skulder. Uppställningstiden för ett flyttat fordon förkortas i vissa fall från tre månader till en månad. Och om en försäljning av ett flyttat fordon kan förväntas ge ett överskott ska det säljas för att finansiera flyttning och i vissa fall fordonsrelaterade skulder.</p><p>Men självklart, fru talman, ska vi göra ännu mer. Vi socialdemokrater menar bland annat att bestämmelserna om användningsförbud och omhändertagande av fordon med användningsförbud bör införas så snart som möjligt. Den socialdemokratiska regeringen är även tydlig med att ytterligare bestämmelser behöver införas på förordningsnivå för att effektivisera flyttningslagstiftningen och ta hand om problemet med fordonsmålvakter.</p><p></p><p>Fru talman! Avslutningsvis: Vi socialdemokrater har gjort stora insatser på området i regeringsställning och fortsätter att försvåra för kriminella som vill utnyttja målvakter för brottslig verksamhet.</p><p>Nu gör vi det enklare att flytta bilar som används för fusk med skatter och avgifter. Och vi skärper kraven för att man ska få tillbaka fordonet. Så gör vi det svårare för den som bryter mot lagen, och så underlättar vi arbetet för kommunerna.</p>",
    "intressent_id": "0645111757928",
    "rel_dok_id": "H901TU18",
    "replik": "N",
    "systemdatum": "2022-10-03 17:47:21"
  }
}