{
  "anforande": {
    "dok_hangar_id": "5139239",
    "dok_id": "H909131",
    "dok_titel": "Protokoll 2021/22:131 Onsdagen den 15 juni",
    "dok_rm": "2021/22",
    "dok_nummer": "131",
    "dok_datum": "2022-06-15 00:00:00",
    "avsnittsrubrik": "Riktlinjer för den ekonomiska politiken och Vårändringsbudget för 2022 samt extra ändringsbudget om stöd till Ukraina",
    "underrubrik": "",
    "kammaraktivitet": "ärendedebatt",
    "anforande_id": "c26e0aa7-3043-ed11-9177-901b0eac4c70",
    "anforande_nummer": "1",
    "talare": "Åsa Westlund (S)",
    "parti": "S",
    "anforandetext": "<p>Herr talman! Jag ska inleda med att yrka avslag på vårändringsbudgeten, det vill säga under punkt 1 i finansutskottets betänkande FiU21, och avslag på vår reservation 3 under punkt 2. Jag gör det för att vi socialdemokrater vill ge de mest utsatta pensionärerna en betydligt bättre tillvaro. Det är på tiden att de många kvinnor som arbetat och slitit till låg lön i hela sitt liv får en bättre ekonomisk situation. Många av dessa kvinnor har tvingats arbeta deltid och tvingats stanna hemma med barn för att samhället när de fick barn förlitade sig på att mammor skulle göra just detta. </p><p>Regeringen föreslog i vårändringsbudgeten en rejäl höjning i form av ett garantitillägg till Sveriges mest utsatta pensionärer. Tyvärr fanns det inte stöd för det i riksdagen. Därför har vi både i Pensionsgruppen och i finansutskottet lagt fram ett kompromissförslag som skulle ge 1 000 kronor mer i garantipension. </p><p>Men de högerkonservativa valde att stoppa förslaget från att prövas i kammaren. Det är orimligt. Därför kommer vi att rösta nej till hela vårändringsbudgeten. Regeringen kommer i stället att återkomma med en ny sådan där vårt kompromissförslag om en rejäl höjning av garantipensionen ingår. Vi gör det för att vi på riktigt tycker att det är dags att förbättra situationen för dessa pensionärer. </p><p>Herr talman! Vi behöver stärka pensionärernas ekonomi både på kort och på lång sikt. Frågan har blivit alltmer angelägen i takt med att priserna på livsmedel och energi har ökat. </p><p>Kompromissförslaget, som en majoritet i riksdagen troligen står bakom, innebär att garantipensionen höjs permanent med 1 000 kronor i månaden. Dessutom innebär kompromissförslaget att konsumtionsstödet i bostadstillägget höjs med 100 kronor per hushåll från och med augusti 2022. Förslaget beräknas kosta cirka 4 miljarder kronor 2022. </p><p>Vi höjer pensionen för de cirka 1 miljon pensionärer som i dag lever på en allmän pension under 14 900 kronor. Förslaget innebär också att den lägsta garanterade nivån för en ensamstående pensionär som bott 40 år i Sverige kommer att bli 9 779 kronor till skillnad från dagens 8 779 kronor. Det är ett otroligt viktigt tillskott. </p><p>Låt oss vara tydliga. De högerkonservativa säger alltså nej till vårt förslag för att de inte är beredda att genomföra en ordentlig höjning av pensionerna för alla dem, främst kvinnor, som har väldigt låga inkomster. Det är kvinnor som slitit inom vården eller i matbutiken men som haft så pass låg lön att de i dag knappt klarar sig på sin pension. Det är att blunda för historien, för vi vet att kvinnor och kvinnodominerade yrken historiskt har straffats med lägre löner. Det är också kvinnor som ofta har behövt ta ett stort ansvar i hemmet och som under sitt arbetsliv inte har haft samma tillgång till barnomsorg som vi har i dag och därmed tvingats vara frånvarande från sitt jobb och drabbats av lägre inkomst. </p><p>De högerkonservativa menar att dessa kvinnor, som har varit med och byggt vårt land, inte har rätt till en värdig ålderdom. Det är provocerande. </p><p> STYLEREF Kantrubrik \\* MERGEFORMAT Riktlinjer för den eko-nomiska politiken och Vårändringsbudget för 2022 samt extra ändringsbudget om stöd till Ukraina</p><p>De högerkonservativa gör också här i kammaren på samma sätt som överallt i medierna: De försöker blanda bort korten. För att det ska låta som att våra förslag är jämförbara blandar de äpplen med päron. En förändring som vi alla är för räknas bara in i deras förslag, inte i vårt förslag, när de jämför. Och för att deras förslag inte ska se för dåligt ut räknar de in även förändringar som de vill göra kommande år, men bortser från de förändringar som vi vill göra. </p><p>Herr talman! Det som riksdagen före sommaren kommer att ta ställning till är om pensionärerna ska få 1 000 kronor mer i månaden i garantipensionshöjning i enlighet med vårt förslag eller 600 kronor i enlighet med deras förslag. Det är en stor skillnad för en person som i dag har mindre än 9 000 kronor i månaden i garantipension. Jag är stolt över att vi socialdemokrater tar den här striden. </p><p>Herr talman! Jag ska nu säga några ord om de övriga förslag som finns i de propositioner som vi behandlar i betänkandet. Det är förslag som regeringen avser att ta med även i en ny justerad vårändringsbudget. </p><p>Sverige befinner sig i ett nytt ekonomiskt läge. Rysslands invasion av Ukraina har drivit upp inflationen till nivåer som vi inte har sett sedan 90talet. Efterfrågan i ekonomin är fortsatt stark, och arbetslösheten fortsätter att minska. Men samtidigt är oron för framtiden påtaglig och tillväxtutsikterna framöver dämpade. </p><p>Internationella organisationer som OECD och IMF varnar för att ge stöd till breda grupper. Det riskerar att driva på inflationen och urgröpa statsfinanserna, en situation som riskerar att göra oss alla fattigare. I stället förordas åtgärder som stöttar dem med svagast ekonomi, dem som redan före prisökningarna vred på varenda krona för att få pengarna att räcka till det nödvändiga hela månaden ut. </p><p>I vårt förslag till vårändringsbudget fokuserar vi just på det - riktade insatser till dem som behöver det mest. </p><p>Herr talman! Regeringens förslag till vårändringsbudget för 2022 innehåller för det första en förstärkning av Sveriges totalförsvar. </p><p>Den innehåller för det andra stöd till Ukraina och ett ordnat flyktingmottagande i hela landet. </p><p>För det tredje föreslår regeringen en rad riktade åtgärder för att lindra krigets konsekvenser för svenska hushåll och företag. Vi föreslår därför ett tillfälligt höjt bostadsbidrag för barnfamiljer samt, som sagt, en kraftig förstärkning av ekonomin för Sveriges mest utsatta pensionärer. </p><p>För att trygga svensk livsmedelsförsörjning föreslår vi också ett stöd till jordbruket i form av en nedsättning av dieselskatten samt direktstöd. Dessutom tillkommer ytterligare stöd till jordbruket, som behandlas i riksdagen nästa vecka. Därutöver vill vi ha en så kallad råvarugaranti på 3 miljarder kronor för att säkra tillgången på råvaror. </p><p>För det fjärde måste vi också fortsätta det långsiktiga arbetet med samhällsproblemen. Det handlar om att bryta segregationen, ta tillbaka den demokratiska kontrollen över välfärden och driva på klimatomställningen. </p><p>I regeringens förslag till vårändringsbudget tillförs därför resurser för att främja införandet av etableringsjobben, för att öka kapaciteten i hälso och sjukvården samt för att upprätthålla takten i omställningen av transportsektorn genom bonus malus-systemet och en miljökompensation för godstransporter på järnväg. </p><p>Slutligen, för det femte, innehåller regeringens förslag till vårändringsbudget tillskott för den fortsatta hanteringen av pandemin. Det handlar om att täcka upp för ökade utgifter för höga sjuklönekostnader, tillfällig föräldrapenning och graviditetspenning och pengar till en fjärde dos vaccin. </p><p> STYLEREF Kantrubrik \\* MERGEFORMAT Riktlinjer för den eko-nomiska politiken och Vårändringsbudget för 2022 samt extra ändringsbudget om stöd till Ukraina</p><p>Totalt innehåller regeringens förslag till vårändringsbudget samt extra ändringsbudget för stöd till Ukraina satsningar på 32,4 miljarder kronor för 2022.</p><p>Herr talman! Moderaterna, Sverigedemokraterna, Kristdemokraterna och Liberalerna har i sitt förslag till vårändringsbudget också lagt till satsningar på polis, försvar samt ytterligare stöd till Ukraina. Detta är politiska frågor som är väldigt angelägna och där regeringen har arbetat hårt med att ta fram och genomföra en rad åtgärder. Men vi är faktiskt kritiska till de specifika förslag som oppositionen lägger fram i dag, eftersom de snarast handlar om symbolpolitik som har väldigt liten, om ens någon, effekt i praktiken. </p><p>Utskottsmajoriteten föreslår totalt 500 miljoner kronor till polisen för inköp av fordon och utrustning samt till passverksamheten. Trots att Polismyndigheten under justitieutskottets beredning av frågan framförde att de redan har tillräckligt med pengar och att de redan går med överskott ska de alltså ha ännu mer pengar, mer än de behöver. </p><p>Utskottsmajoriteten föreslår också en höjning av Försvarsmaktens bemyndiganderam i år, men det kommer inte att ha någon positiv inverkan på Sveriges försvarsförmåga. Sveriges försvarsanslag ska växa till 2 procent av bnp så fort det är praktiskt möjligt. En snabbare utbyggnad riskerar att gå ut över dagens försvarsförmåga och skulle vara ett ineffektivt sätt att använda våra gemensamma skattepengar. När förslaget bereddes i försvarsutskottet framgick dessutom att ytterligare beställningar av försvarsmateriel under 2022 inte är realistiskt. </p><p>Att stötta Ukraina har också varit en central del av den politik som Sverige har fört sedan Rysslands invasion av Ukraina och kommer fortsatt att vara det. Regeringen och Försvarsmakten arbetar kontinuerligt med frågan om ytterligare stöd med militär materiel där noggranna avvägningar måste göras mellan Ukrainas behov och Sveriges möjlighet att avvara sådan materiel. </p><p>Herr talman! Det ska löna sig att arbeta och att ha arbetat, men alla Sveriges pensionärer ska kunna leva ett värdigt liv - även de kvinnor som har slitit med att ta hand om familj och barn. Vi kommer att se till att vårt förslag får prövas av riksdagen. Därför röstar vi i dag nej till högeroppositionens förslag och återkommer med en ny proposition från regeringen. Pensionerna ska höjas. </p><p>(Applåder)</p>",
    "intressent_id": "0802546764724",
    "rel_dok_id": "H901FiU20, H901FiU21",
    "replik": "N",
    "systemdatum": "2022-10-03 17:33:24"
  }
}