{
  "anforande": {
    "dok_hangar_id": "5053946",
    "dok_id": "H70964",
    "dok_titel": "Protokoll 2019/20:64 Tisdagen den 28 januari",
    "dok_rm": "2019/20",
    "dok_nummer": "64",
    "dok_datum": "2020-01-28 00:00:00",
    "avsnittsrubrik": "Svar på interpellation 2019/20:260 om utredningen om privat initiativrätt",
    "underrubrik": "",
    "kammaraktivitet": "interpellationsdebatt",
    "anforande_id": "b3a1fdd8-a363-ea11-912e-901b0eac4c78",
    "anforande_nummer": "80",
    "talare": "Hampus Hagman (KD)",
    "parti": "KD",
    "anforandetext": "<p>Fru talman! Jag tackar åter Per Bolund för svaren.</p><p>I mitt förra anförande framhöll jag att väntetiden mellan planbesked och att arbetet påbörjas måste användas bättre. Som jag sa ligger denna väntetid i dag på i snitt två år Det finns exempel på att det ibland går mycket fortare, men det finns också exempel på att det går mycket långsammare. Genom att skapa bättre förutsättningar för den som vill bygga själv att göra de utredningar som är nödvändiga kan denna väntetid användas bättre och arbetet gå mycket fortare.</p><p>Men det finns fler fördelar. Det är inte bara alla de som letar efter en bostad eller de företag som letar efter nya kontorslokaler som vinner på ett effektivare planeringsarbete, utan även kommunerna har mycket att vinna på detta. Som jag nämnde tidigare arbetas det hårt ute i kommunerna. Planeringskapaciteten ligger förmodligen väldigt nära taket i många av våra kommuner, och trycket är högt. Genom att låta fler bidra i planeringen kan de hårt belastade kommunerna avlastas och de begränsade planeringsresurserna användas mycket bättre.</p><p>Det är också så att ett arbetssätt där planintressenten får möjlighet att göra en större del av utredningsarbetet innebär att risken för kommunerna minskar om konjunkturen viker. Om byggandet skulle minska kraftigt riskerar i dag de kommuner som har byggt upp stora planeringsorganisationer att i stället sitta med stora övertaligheter att hantera.</p><p>Det är intressant att utredningen konstaterar att det egentligen redan i dag är möjligt för planintressenterna att bidra med planeringsunderlag men att detta samtidigt behöver framgå uttryckligen av plan- och bygglagen. Det är bra därför att bedömningarna runt om i landet skiljer sig åt - vissa kommuner är flexibla; andra är restriktiva.</p><p></p><p>Därför är jag glad och tycker att det är bra att regeringen ändå uttrycker att detta är en angelägen fråga, trots att vi kanske inte får några besked här i dag om vad som faktiskt kommer att hända.</p><p>Per Bolund tog upp frågan om kostnader för länsstyrelserna och hävdade att detta är en kostnadsfråga. Det kan diskuteras, men eftersom vi är eniga om att frågan är angelägen undrar jag om regeringen inte redan nu kan gå fram med de delar som inte riskerar att innebära några ökade kostnader. Dels handlar det om det nämnda förtydligandet i PBL om att planintressenten faktiskt får bidra, dels handlar det om att kommuner ska ge besked om vilket planeringsunderlag som kan behövas redan i planbeskedet.</p><p>Dessa förslag står och faller inte med varandra. Även om helheten förstås är bäst vore bara dessa förändringar ett stort steg framåt.</p><p>Finns det möjlighet att - om man nu oroar sig för kostnadsutvecklingen - gå fram med enskilda delar i utredningen?</p>",
    "intressent_id": "0435740736429",
    "rel_dok_id": "H710260",
    "replik": "N",
    "systemdatum": "2020-03-11 15:23:49"
  }
}