{
  "anforande": {
    "dok_hangar_id": "5045987",
    "dok_id": "H70927",
    "dok_titel": "Protokoll 2019/20:27 Tisdagen den 5 november",
    "dok_rm": "2019/20",
    "dok_nummer": "27",
    "dok_datum": "2019-11-05 00:00:00",
    "avsnittsrubrik": "Svar på interpellationerna 2019/20:54 och 55 om tvångsäktenskap samt förtryck och våld i hederns namn",
    "underrubrik": "",
    "kammaraktivitet": "interpellationsdebatt",
    "anforande_id": "1986c3e2-5a10-ea11-912c-901b0e9b71a8",
    "anforande_nummer": "22",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Fru talman! Jag menar att det inte kan råda några tvivel om att frågan om att bekämpa hedersvåld och förtryck är en av regeringens allra viktigaste prioriteringar. Det är en mycket viktig del av det januariavtal som Socialdemokraterna nu regerar på ihop med Miljöpartiet, Centern och Liberalerna.</p><p>När det gäller de barn och ungdomar som drabbas av hedersförtryck vill jag säga följande: Det spelar ingen roll var du kommer ifrån eller vilken etnisk bakgrund du har - du har samma rätt som alla andra att själv forma din framtid och att själv välja vem du ska älska och vem du ska gifta dig med.</p><p>Den som förtrycker dig och till exempel försöker tvinga dig att gifta dig med någon som du inte vill gifta dig med eller föra dig utomlands för att gifta bort dig mot din vilja begår ett brott, och det brottet finns det ett straff för. Detta gäller även om det skulle råka vara din far, din mor eller någon annan släkting: Den personen begår ett brott.</p><p>Jag tycker att det är viktigt att man sänder tydliga signaler till alla barn och ungdomar att det är dessa regler som gäller i Sverige, och det finns straffsanktioner för dem som bryter mot dessa regler.</p><p>Det här är egentligen ingenting nytt. Det finns de som gärna vill få det till att det här bara handlar om en muslimsk eller utomeuropeisk kontext. Det är historielöst. Ja, det stämmer att det i dag är vanligt exempelvis i Mellanöstern eller i Afrika. Men tvångsäktenskap, barnäktenskap och barnrelationer har vi haft också i en kristen kontext och i Europa under väldigt lång tid tidigare.</p><p>Det räcker att gå till de europeiska kungahusens historia för att se att det är fullt av just sådana här tvångsäktenskap och barnförbindelser. Hur gammal var Karin Månsdotter när hon togs till slottet på 1500-talet av Erik XIV? Hon var väl ungefär 14 år.</p><p>Det räcker alltså att gå till den europeiska historien för att hitta motsvarande övergrepp och situationer där, och det är viktigt att ha i minnet.</p><p>Fru talman! Detta baserades på en gammal konservativ syn på barn, som gick ut på att barn var något slags bihang till familjen som kunde användas för att uppnå vissa mål som familjen kunde tänkas ha, till exempel att gifta till sig mark eller kanske gifta in sig i en finare familj. När det handlar om kungar skulle man gifta sig till maktallianser, fred och sådant.</p><p>Denna gamla konservativa syn på barn har vi brutit med, och det är inte någon tillfällighet, fru talman. Det är en effekt av att progressiva krafter, bland annat mitt parti - det socialdemokratiska partiet - arbetarrörelsen, kvinnorörelsen och liberaler i Sverige och i andra länder, bröt mark för en ny syn på barn, nämligen den att barn inte är något slags bihang till familjer utan egna individer med egna rättigheter. Vår uppgift som föräldrar är att ge det stöd som behövs under uppväxten så att barnen så småningom kan välja sin egen framtid. Det är någonting helt annat än den syn som rådde i det gamla, konservativa Sverige och Europa. </p><p></p><p>Vi bekämpade inte dessa gamla strukturer för att få tillbaka dem i andra sammanhang, fru talman, utan vi är lika besjälade nu som vid det tillfället av att bryta upp dessa gamla, konservativa synsätt på barn och kvinnor. Därför kommer vi att fortsätta att göra allt vi kan och allt som står i vår makt för att bekämpa den typ av hedersrelaterat förtryck, barnäktenskap och tvångsäktenskap som vi dessvärre ser förekommer. Utöver de lagförslag som vi redan har presenterat kommer vi att gå vidare med detta under hela den här mandatperioden.</p>",
    "intressent_id": "0473783431010",
    "rel_dok_id": "H7C120191105ip",
    "replik": "N",
    "systemdatum": "2019-11-26 15:42:52"
  }
}