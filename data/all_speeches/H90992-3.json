{
  "anforande": {
    "dok_hangar_id": "5126914",
    "dok_id": "H90992",
    "dok_titel": "Protokoll 2021/22:92 Fredagen den 1 april",
    "dok_rm": "2021/22",
    "dok_nummer": "92",
    "dok_datum": "2022-04-01 00:00:00",
    "avsnittsrubrik": "Svar på interpellation 2021/22:360 om brottsvågen mot företagare",
    "underrubrik": "",
    "kammaraktivitet": "interpellationsdebatt",
    "anforande_id": "d8d31b83-38ee-ec11-916f-901b0eac4c70",
    "anforande_nummer": "3",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p>Fru talman! Man kan säkert hitta företagare som kan berätta om sina upplevelser. Men jag måste också gå på vad polisen levererar och gör och vilka kontroller de utför. Jag måste även gå på de fakta som vi har att utgå från.</p><p>Många av dessa brott tillskrivs de internationella brottsnätverken, som utgår från Polen, Rumänien, Georgien och Litauen. De kan ofta vara inriktade på vissa varor eller vissa maskiner som de är ute efter. Regeringen gav 2018 polisen, tullen och Kustbevakningen ett uppdrag att motverka dessa internationella brottsnätverk och öka effektiviteten.</p><p>Jag kan nu konstatera att mycket av det arbetet har varit lyckosamt, till exempel när det gäller inbrotten. Ungefär hälften av alla inbrott i Sverige begås av de här internationella brottsnätverken. Nu är inbrotten i Sverige nere på en rekordlåg nivå. Det har inte varit så få inbrott i Sverige sedan 1975. Det finns säkert flera olika skäl till det, men jag tror att polisens arbete just mot de här brottsnätverken har varit lyckosamt i den delen.</p><p> STYLEREF Kantrubrik \\* MERGEFORMAT Svar på interpellationer</p><p>Morell säger i sin interpellation att han vill se mer kontroller på väg. Jag kan konstatera att polisen rapporterar in till oss att alla dessa kontroller ökar. Till exempel har inspektionen av lastbilar på väg ökat med 36 procent från 2018. Kontrollen av kör- och vilotider för förarna har ökat med 50 procent sedan 2018. Cabotageärendena, alltså att utländska lastbilar ligger kvar och fulkör inrikes transporter i Sverige, något som de inte har rätt till, har ökat med 35 procent.</p><p>De satsningar som vi har gjort på polisen med fler poliser, större resurser och ökade möjligheter ger enligt min uppfattning effekt. Det tycker jag att man ska säga till de företagare som kanske frågar sig om det över huvud taget är lönt att anmäla. Ja, det är det. Det är inte bara lönt att anmäla; det är bra att anmäla, för då har polisen någonting att arbeta med. Det blir ett viktigt underlag för oss när vi ska fortsätta vår bekämpning av de här gängen, inte minst för att vi ska veta var någonstans i landet stölderna begås. Det är ju viktigt för polisen att veta var man ska koncentrera sina resurser. Anmäl alltid brott - det är extremt viktigt så att polisen får ett sådant underlag!</p><p>Jag kan konstatera att det ibland sägs lite slappt att det inte är lönt att anmäla eftersom polisen inte tar det på allvar. Jag påstår att detta är fel. Polisen tar alla anmälda brott på allvar, och nu har man som sagt mer resurser än någonsin tidigare att kunna utreda. Jag ser det också i allmänhetens förtroende för polisen, som nu är rekordhögt, och jag tror att det är en effekt av att allmänheten ser att polisen har fått ökade resurser och bättre möjligheter att komma åt den här kriminaliteten.</p><p>Låt oss därför hjälpas åt att se till att den bilden också går ut till företagen, det vill säga: Anmäl brott och hjälp polisen att komma till rätta med de kriminella gängen genom att ge polisen det underlag som de behöver för att kunna bekämpa dessa brott!</p><p>Vi fortsätter naturligtvis att bygga ut verksamheten. Utöver polisen nämner jag i interpellationssvaret också tullen och tullens resurser, som har ökat med 30 procent bara de senaste åren. Tullen har också fått utökade befogenheter att ingripa mot sådant som förs ut ur landet, vilket är ny lagstiftning sedan den 1 augusti förra året.</p><p>Successivt förstärker vi alltså de brottsbekämpande myndigheternas möjlighet att komma åt de här brottsnätverken. Men det kräver som sagt att man också anmäler de brott man blir utsatt för.</p>",
    "intressent_id": "0473783431010",
    "rel_dok_id": "H910360",
    "replik": "N",
    "systemdatum": "2022-06-17 14:25:29"
  }
}