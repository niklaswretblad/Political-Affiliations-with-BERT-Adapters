{
  "anforande": {
    "dok_hangar_id": "5066335",
    "dok_id": "H8092",
    "dok_titel": "Protokoll 2020/21:2 Tisdagen den 8 september",
    "dok_rm": "2020/21",
    "dok_nummer": "2",
    "dok_datum": "2020-09-08 00:00:00",
    "avsnittsrubrik": "Riksmötets öppnande",
    "underrubrik": "",
    "kammaraktivitet": "",
    "anforande_id": "d4639ba2-1a03-eb11-9146-901b0e9b71a8",
    "anforande_nummer": "2",
    "talare": "HANS MAJESTÄT KONUNGEN",
    "parti": "HANS MAJESTÄT KONUNGEN",
    "anforandetext": "<p>Riksmötets öppnande</p><p>Herr talman och ärade ledamöter! I går eftermiddag hade 5 837 svenska invånare avlidit med covid-19, till stor sorg för de sina och till förlust för vårt land.</p><p>I spåren av pandemin har människor fått se sina livsverk raserade. Många, framför allt äldre, har behövt leva i långvarig isolering. Sjukvården och dess modiga medarbetare har prövats hårt och gjort ett enastående arbete. Vi alla är djupt tacksamma.</p><p>I dag vet vi betydligt mer om detta virus och hur det sprids än vi gjorde för bara ett halvår sedan. Kunskapen är större och beslutsunderlaget bättre, och det är trösterikt. Ändå fortsätter ovissheten att vara stor. Pandemin är långt ifrån över.</p><p>Samtidigt kvarstår andra utmaningar. Klimatförändringen, arbetslösheten, kriminaliteten och den psykiska ohälsan hör till de problem som har stor påverkan på vår framtid och som fortsätter vänta på att lösas. Det arbetet får inte stanna av.</p><p>Det fortsätter också vara en angelägen uppgift att värna vår demokrati. Under fyra år fram till 2022 pågår riksdagens firande av den svenska demokratins första hundra år - ett jubileum som får en särskild tyngd av händelseutvecklingen i vår omvärld.</p><p>Herr talman och ärade ledamöter! Pandemin har försatt Sverige och världen i ett läge som ställer krav på oss alla. Vi behöver anpassa oss, tänka om och finna nya vägar framåt. Det har Sverige alltid gjort, och det görs också i dag. Vi ser det i stort som i smått och i hela samhället - i näringslivet, kulturen, sjukvården, äldreomsorgen och utbildningsväsendet, i nya tekniska lösningar, nya sätt att arbeta, nya former för möten, umgänge och upplevelser. Detta gäller även riksdagens viktiga arbete.</p><p>Herr talman och ärade ledamöter! Riksmötets öppnande har hållits i den här formen sedan 1975, och under dessa år har jag nog aldrig sett så många tomma bänkar vid öppnandet som i dag. Från regeringen deltar färre statsråd än brukligt. Den diplomatiska kåren representeras vad jag förstått endast av en ambassadör. Även min egen familj har begränsat sin närvaro.</p><p>Det är en annorlunda ceremoni, men den visar också på Sveriges förmåga att anpassa sig och att vara i tiden. Formerna är delvis nya, men traditionen upprätthålls. Vårt samhälle fortsätter att fungera. Ni, ärade ledamöter, fortsätter att förvalta det förtroende som medborgarna gett er att fatta kloka och väl underbyggda beslut till gagn för vårt land och alla som lever här. Det är ett ansvar som väger särskilt tungt ett år som detta. Jag önskar er valda ombud för Sveriges folk kraft, mod och visdom i ert viktiga arbete.</p><p>Härmed förklarar jag 2020/21 års riksmöte öppnat.</p><p>(Applåder)</p>",
    "intressent_id": "",
    "rel_dok_id": "",
    "replik": "N",
    "systemdatum": "2020-09-30 14:44:31"
  }
}