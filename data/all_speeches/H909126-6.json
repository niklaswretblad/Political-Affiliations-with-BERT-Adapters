{
  "anforande": {
    "dok_hangar_id": "5137655",
    "dok_id": "H909126",
    "dok_titel": "Protokoll 2021/22:126 Onsdagen den 8 juni",
    "dok_rm": "2021/22",
    "dok_nummer": "126",
    "dok_datum": "2022-06-08 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "34022d69-c139-ed11-9178-901b0e9b71a8",
    "anforande_nummer": "6",
    "talare": "Ebba Busch (KD)",
    "parti": "KD",
    "anforandetext": "<p>Herr talman! Mitt anförande i dagens partiledardebatt kommer att handla om hela Sverige, om hur vi ska göra det möjligt att leva i hela Sverige och om hur vi ska kunna vara trygga, få vård och färdas i hela Sverige oavsett om man vill leva i en pulserande storstadsdjungel eller i det vibrerande hjärtlandet.</p><p>Sedan 2014, när vi lämnade över regeringsmakten, har vårdköerna tredubblats. Vården i sig håller världsklass, men det är en klen tröst för de 140 000 patienter som har väntat olagligt länge på att få behandling eller på att ens undersökas av specialist. Regeringen har kommit på en lösning, inte på vårdköerna men på hur de uppfattas. Statsministern har döpt dem till coronaköer, men låt er inte luras! Köerna var rekordlånga redan före pandemin.</p><p>Vi kristdemokrater har en annan lösning, som är en riktig lösning: en nationell vårdreform så att Sverige äntligen får ett nationellt vårdsystem som i Norge och Danmark, som tidigare har haft samma problem som vi men som hade den politiska kraften att ta tag i sina problem.</p><p>Varför behöver vi då ett nytt vårdsystem? Jo, för att det vi har inte längre hänger med. Jag skulle vilja illustrera det med följande.</p><p>Om man behöver en knäprotesoperation är det mycket bättre att bo i Sörmland än i Västmanland. Om man drabbas av bröstcancer är ens överlevnadschanser högre om man bor i Uppsala än om man bor i Jämtland Härjedalen. Den som behöver bup kommer nästan säkert att få hjälp i tid i Gävleborg men nästan säkert inte i tid i Västernorrland.</p><p>Det här är inte rimligt. Det här är inte värdigt. Vården är en rättighet, inte ett postkodlotteri. Sverige behöver århundradets vårdreform, och en regering med kristdemokrater i kommer att genomföra århundradets vårdreform.</p><p></p><p>Herr talman! Det har blivit dyrt att vara svensk. Det har blivit för dyrt att vara svensk. Vi minns alla vintern och den elprischock som tidvis höjde elpriserna med 1 000 procent jämfört med vintern innan den. Även här börjar regeringen hitta på nya ord, som vi precis har hört här i kammaren: Putinpriser. Nog är Putin ett hot, men det var Magdalena Andersson som höjde drivmedelsskatten sju gånger. Och det är Sveriges regering som vägrar sänka reduktionsplikten som chockhöjer dieselpriserna.</p><p>Allt detta märks mest där avstånden är längst. Det skadar familjer, det sänker våra jordbruk och det skadar möjligheterna att jobba, inte minst när cementproduktionen tvingas stänga och gruvorna hindras från att öppna.</p><p>Som om inte de dyra transporterna vore nog försvåras de dessutom av regeringens oförmåga att prioritera. Nya Ostkustbanan, som hela landet är beroende av, har skjutits på framtiden för att regeringen letar pengar till sina snabbtåg mellan Göteborg, Stockholm och Malmö. Och nya isbrytare, som är avgörande för stål- och skogsindustrins export, nämns inte med ett ord i regeringens infrastrukturplan - inte ett ord!</p><p>Regeringens trafikpolitik har spårat ur. Den är full av potthål, den flyger inte och den har frusit fast. En ny regering där Kristdemokraterna ingår kommer att ersätta den med en trafikplan som både länkar och läker ihop Sverige på nytt.</p><p>Herr talman! Den gångna våren har varit den blodigaste i mannaminne. Från januari fram till juni har det skett 169 skjutningar, och 32 människor har dött. Och våldet rör på sig. Vad händer när gängen i likhet med stöldligorna på allvar börjar etablera sig i hjärtlandet, där närmaste polis kan vara flera mil bort? En regering med kristdemokrater i kommer att ge svensk polis de verktyg som behövs för att knäcka gängen så som Danmark gjorde.</p><p>Herr talman! Sveriges problem är många, men det finns lösningar. Vi har tänkt ut nya lösningar medan regeringen tycks ha tänkt ut nya ursäkter. Vi är ett av fyra partier som, våra olikheter till trots, ser problemen i stora drag och är överens om lösningarna. Vi har en samlande ledare i Ulf Kristersson som har sett till att vi har kunnat hitta gemensamma punkter på område efter område.</p><p>I höst är det färdigtindrat för de rödgröna singelpartierna. I höst har svenska folket chansen att svajpa höger för en ny regering och en ny start för Sverige.</p><p>(Applåder)</p>",
    "intressent_id": "0512510717328",
    "rel_dok_id": "",
    "replik": "N",
    "systemdatum": "2022-09-21 17:24:20"
  }
}