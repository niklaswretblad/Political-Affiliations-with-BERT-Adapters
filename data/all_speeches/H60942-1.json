{
  "anforande": {
    "dok_hangar_id": "5020280",
    "dok_id": "H60942",
    "dok_titel": "Protokoll 2018/19:42 Onsdagen den 23 januari",
    "dok_rm": "2018/19",
    "dok_nummer": "42",
    "dok_datum": "2019-01-23 00:00:00",
    "avsnittsrubrik": "Uppföljning av riksdagens tillämpning av subsidiaritetsprincipen",
    "underrubrik": null,
    "kammaraktivitet": "ärendedebatt",
    "anforande_id": "964c40b9-9d2f-e911-9118-901b0e9b71a0",
    "anforande_nummer": "1",
    "talare": "Erik Ezelius (S)",
    "parti": "S",
    "anforandetext": "<p>Herr talman! Vi debatterar KU5 <em>Uppföljning av riksdagens tillämpning av subsidiaritetsprincipen</em>.</p><p>Det är första gången jag för egen del debatterar detta årliga betänkande; däremot har jag tidigare varit en del i beredningen. Utskotten utgör ju en avgörande remissinstans. Jag satt under förra mandatperioden i skatteutskottet och arbetade tidvis intensivt med subsidiaritetsprövningar, ibland med tillfredsställande synpunkter men stundtals också med återkommande kritik. Därför känns det glädjande att få vara en del av riksdagens samlade arbete kring prövningen av subsidiaritetsprincipen.</p><p>För den som tar del av debatten, bland annat via tv, kan ämnet för dagen kännas främmande och kanske något oklart. Låt mig därför först göra en enklare bakgrundsbeskrivning.</p><p>KU ska enligt riksdagsordningen följa tillämpningen i riksdagen av subsidiaritetsprincipen och meddela kammaren sina iakttagelser. Uppföljningen är således tvådelad - den utgör dels den formella hanteringen i riksdagen av utkast till lagstiftningsakter, dels ett \"helikopterperspektiv\" för riksdagen vad gäller att utveckla subsidiaritetskontrollen och dra lärdomar utifrån de samlade erfarenheterna.</p><p>Konstitutionsutskottet har följt upp riksdagens användning av subsidiaritetsprincipen under 2017. Riksdagen prövar alla utkast till lagförslag som kommer från EU utifrån subsidiaritetsprincipen. Subsidiaritetsprövningen innebär att riksdagen bedömer om ett förslag till åtgärd bör vidtas på EU-nivå eller av medlemsländerna själva. Subsidiaritetsprövningen innebär alltså att fastställa på vilken nivå - unionsnivå eller nationell nivå - den föreslagna åtgärden ska företas, inte om den bör företas eller inte.</p><p>Riksdagen gjorde 90 subsidiaritetsprövningar under 2017. Det var en minskning jämfört med 2016, då 101 förslag granskades. Riksdagen lämnade tre motiverade yttranden till EU:s institutioner 2017. Det var en kraftig minskning jämfört med 2016, då 13 motiverade yttranden lämnades. Ett motiverat yttrande innebär att riksdagen skickar invändningar till EU-kommissionen och andra EU-institutioner om den anser att ett förslag strider mot subsidiaritetsprincipen.</p><p>Under 2017 fick inte något förslag tillräckligt många invändningar från EU-ländernas nationella parlament för att få ett så kallat gult kort. Att ett förslag får gult kort innebär att EU-kommissionen måste ompröva det. Efter omprövningen kan kommissionen besluta att den ska behålla, ändra eller dra tillbaka sitt förslag.</p><p>KU anser att det finns anledning att fundera på hur de nationella parlamenten i EU-länderna ska kunna utbyta information så att möjligheterna att uppnå tröskeln för gult kort förbättras, något jag kommer att återkomma till lite längre fram.</p><p> STYLEREF Kantrubrik \\* MERGEFORMAT Uppföljning av riks-dagens tillämpning av subsidiaritetsprincipen</p><p>Utskottet har inom ramen för årets uppföljning tagit emot yttranden från åtta utskott. Yttrandena innehåller värdefulla iakttagelser och synpunkter för uppföljning och är av avgörande betydelse för att uppföljningen ska vara heltäckande.</p><p>Det är alltså riksdagens utskotts kommentarer som utgör grunden för detta betänkande. Kritiken och synpunkterna skiftar givetvis från olika politikområden och utskott. För den som önskar veta mer hänvisar jag till att läsa betänkandet. Låt mig dock få göra några nedslag i allmänna reflektioner och något som också är en återkommande slutsats från utskottet.</p><p>Som konstitutionsutskottet tidigare har uttalat kan direktiv i stället för förordningar typiskt sett ge ett större utrymme för medlemsstaterna. Flera av utskotten framhåller återigen i denna uppföljning att kommissionen allt oftare lägger fram förslag till förordningar i stället för direktiv och att denna utveckling minskar utrymmet för att anpassa EU-lagstiftningen till de konstitutionella förutsättningarna i medlemsstaterna.</p><p>Konstitutionsutskottet har gjort en översiktlig genomgång av de förslag som översändes till de nationella parlamenten under 2017 som visar att 59 procent av förslagen är förslag till förordningar och 36 procent förslag till direktiv. Samtidigt kan konstateras att drygt 40 procent av förslagen rör ändringar av redan befintliga förordningar och direktiv. Sammantaget kan inte alltför långtgående slutsatser dras, men det går att skönja en trend. Det finns all anledning för utskottet att fortsätta följa utvecklingen.</p><p>Informationsutbyte med andra nationella parlament är också ett område som lyfts fram av utskotten och som KU tidigare har lyft fram i det årliga betänkandet.</p><p>Under 2017 samlade inte något förslag tillräckligt många invändningar för att tröskeln för ett gult kort skulle uppnås. Av de 713 förslag som prövats sedan Lissabonfördraget trädde i kraft har endast tre förslag lett till gult kort. Konstitutionsutskottet har som nämnts vid flera tillfällen pekat på värdet av informationsutbyte med andra nationella parlament och att det finns skäl att fundera över hur de nationella parlamenten ska kunna utbyta information.</p><p>KU konstaterar att flertalet av utskotten i sina yttranden framhåller att de har goda erfarenheter av kontakterna med riksdagens representant vid EU:s institutioner och att de har nytta av den information som representanten kan lämna, till exempel om andra parlaments uppfattning om förslagens förenlighet med subsidiaritetsprincipen.</p><p>Flera av utskotten upprepar även i denna uppföljning att nyttan av IPEX är begränsad i och med att det sällan finns relevant information att tillgå under beredningen av ett ärende och att informationen endast finns tillgänglig på originalspråket.</p><p>Konstitutionsutskottet konstaterar att det fortfarande finns förbättringspotential i fråga om vilken information som läggs in i IPEX. Den bör läggas in i anslutning till besluten och på ett språk som är tillgängligt för andra nationella parlament. När utskottet träffade riksdagens representant för en kort tid sedan framförde denna att kritiken kring IPEX är känd och delas av flertalet parlament och att arbetet pågår med att utveckla verktyget så att det blir mer effektivt och relevant för de nationella parlamenten.</p>",
    "intressent_id": "0667220767927",
    "rel_dok_id": "H601KU5",
    "replik": "N",
    "systemdatum": "2019-02-13 15:44:03"
  }
}