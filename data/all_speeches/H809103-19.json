{
  "anforande": {
    "dok_hangar_id": "5093237",
    "dok_id": "H809103",
    "dok_titel": "Protokoll 2020/21:103 Onsdagen den 7 april",
    "dok_rm": "2020/21",
    "dok_nummer": "103",
    "dok_datum": "2021-04-07 00:00:00",
    "avsnittsrubrik": "Ändringar i statens budget för 2021 - Stöd till äldreomsorgen med anledning av coronaviruset",
    "underrubrik": "",
    "kammaraktivitet": "ärendedebatt",
    "anforande_id": "29b759c6-3dd0-eb11-9153-901b0eac4c78",
    "anforande_nummer": "19",
    "talare": "Joar Forssell (L)",
    "parti": "L",
    "anforandetext": "<p>Herr talman! Låt oss inte grotta ned oss i ekonomisk teori. Jag kan bara konstatera att länder som har testat marknadsekonomi och liberalism har fått ett högre välstånd än länder som har testat socialism och därför också kunnat stärka sin äldrevård och hela sin välfärd på lite längre sikt.</p><p>Herr talman! Jag tycker att Vänsterpartiet har en lite märklig syn i dessa frågor. Målet för äldrevården och för hela välfärden måste ju vara den individ som till syvende och sist ska bruka välfärden. Det är ju den personens väl och ve, egenmakt, rätt att bestämma över sitt eget liv och rätt att få en god äldreomsorg som måste vara målet.</p><p>Av detta skäl är det viktigt att det finns privata utförare. Man ska kunna välja och välja bort. Man ska inte bli tilldelad en kommunal eller offentlig utförare och sedan bara få laga efter läge och ha det som en politiker har bestämt, utan man ska själv få makt att bestämma och att välja och välja bort. Man ska själv kunna göra detta.</p><p>Det är klart att det finns problem inom både den privata och den offentliga äldreomsorgen. Där tycker jag att politiker ska kunna ställa krav, och det kan man också göra. Man kan ställa hårdare krav från politiken på flera av de saker som Vänsterpartiet tar upp. Tycker man att det viktigaste är att prioritera upp kontinuiteten kan man ställa sådana krav, och det är jag helt öppen för att man gör.</p><p>Men till syvende och sist måste vi ändå koka ned detta. Vill vi ha ett system där vi lägger mer makt hos de äldre eller ett system där vi lägger mer makt hos Ulla Andersson? Vill vi - om vi pratar ekonomi - ha ett system där människor själva driver fram välstånd eller ett system med mindre välstånd där vi också får mindre välfärd i den andra änden? Jag tror på ett system där människor själva får bestämma mer.</p>",
    "intressent_id": "0980092192122",
    "rel_dok_id": "H801FiU46",
    "replik": "Y",
    "systemdatum": "2021-06-18 16:02:38"
  }
}