{
  "anforande": {
    "dok_hangar_id": "5050738",
    "dok_id": "H70953",
    "dok_titel": "Protokoll 2019/20:53 Tisdagen den 17 december",
    "dok_rm": "2019/20",
    "dok_nummer": "53",
    "dok_datum": "2019-12-17 00:00:00",
    "avsnittsrubrik": "Arbetsmarknad och arbetsliv och Arbetsmarknadspolitik och arbetslöshetsförsäkringen",
    "underrubrik": "",
    "kammaraktivitet": "ärendedebatt",
    "anforande_id": "1add40d6-3148-ea11-9130-901b0e9b71a0",
    "anforande_nummer": "134",
    "talare": "Martin Ådahl (C)",
    "parti": "C",
    "anforandetext": "<p>Herr talman! Jag yrkar bifall till utskottets förslag men ställer mig även bakom de särskilda yttranden som vi kommit med. Jag kommer här att ge en bakgrund till detta.</p><p>Herr talman! Vi kan inte blunda för tudelningen på svensk arbetsmarknad.</p><p></p><p>Det senaste året och i synnerhet de senaste månaderna har jag fått privilegiet att, som det brukar heta i politiken, resa runt i landet. Det har varit många solskenshistorier och många berättelser om små företag som hittar ny kompetens från en person som kanske har varit nyanländ eller långtidsarbetslös och om små orter där man vänder utvecklingen och arbetar mycket hårt på att öppna upp arbetsmarknaden.</p><p>Men det har också varit många möten med arbetslösa som är desperata och som efter så många år av högkonjunktur inte fått jobb. Det är många utrikes födda arbetslösa som är desperata efter så många år i Sverige, så många ansträngningar och så många olika program. Många gånger har de bett mig: \"Gör någonting! Snälla, gör någonting! Låt inte bara det här fortsätta!\"</p><p>Tre fjärdedelar av de arbetslösa - en kvarts miljon - är utsatta arbetslösa på toppen av högkonjunkturen. En majoritet av de arbetslösa är utrikes födda. Som forskaren Andreas Bergh konstaterade i dag dröjer det 16 år innan hälften av de flyktinginvandrare som inte har gymnasieexamen får jobb - 16 år innan hälften får jobb!</p><p>Det är en mur mellan dem som har och dem som inte har jobb i Sverige, och det är det som driver ojämlikhet i Sverige. Det kunde långtidsutredningen konstatera när de i går presenterade några av sina slutsatser.</p><p>Herr talman! Vi kan inte blunda för den här verkligheten. Det är klart att många av dessa personer är lågutbildade, och vi behöver göra allt för att stärka deras kompetens. Därför har vi förhandlat med regeringen om att stärka komvux, yrkesvux och yrkeshögskolan. Man måste kunna lära hela livet. Man måste kunna studera högre upp i åldrarna.</p><p>Men, herr talman och bästa åhörare, vi kan inte blunda för att utbildningen inte kan vara vår enda lösning. Alla vuxna som inte gått på högskola och universitet, alla som inte har gymnasiekompetens, alla som inte har gått ut full grundskola kan vi inte sätta på skolbänken år efter år. Det kan inte få ta 16 år innan man äntligen får chansen att jobba på riktigt. Då kan vi heller inte blunda för de murar som vi i denna kammare har ansvar för.</p><p>Vi kan inte ha bland världens högsta skatter på att anställa personer med låga inkomster. Vi kan inte blunda för att vi har i princip västvärldens minsta andel jobb utan utbildningskrav, det som mycket förenklat och felaktigt kallas enkla jobb, för de är ofta kan svåra att utföra. Det skulle skapas 50 000 eller kanske 100 000 sådana jobb om vi hade en situation som mer liknade den i Tyskland, Danmark eller Nederländerna.</p><p>Trots att vi är en typisk ekonomi med mycket stor strukturomvandling, där i princip en halv miljon jobb skapas och en halv miljon försvinner varje år, har vi en väldigt trög arbetsmarknad med en väldigt byråkratiserad arbetsrätt. Det gör, tyvärr, att små företag inte vågar fastanställa andra än de som de är allra mest säkra på.</p><p>Vi kan inte blunda för att Arbetsförmedlingen trots kunniga och engagerade medarbetare och, vill jag verkligen understryka, briljanta lokala initiativ bara förmedlar jobb till en extremt liten bråkdel arbetslösa.</p><p>Dessutom har vi efter en lång högkonjunktur med hundratusentals lediga tjänster en arbetsförmedling som, trots alla insatser, inte förmedlar arbeten. Då måste vi våga göra någonting åt det. Vi måste våga bryta den här muren så att vi kan börja motverka den uppgång i arbetslösheten som det kommer att bli under lågkonjunkturen. Då måste vi våga se vad som har fungerat i Sverige och i resten av världen. Vi måste se vad de länder gör som bottnar på 3-4 procents arbetslöshet under högkonjunktur i stället för 6-7 procent som i Sverige.</p><p></p><p>Sverige måste få en ny riktning, och med januariavtalet börjar vi minska barriärerna för att få arbete. Vi sänker skatten för att anställa dem som är nya på arbetsmarknaden. De slipper med ingångsavdraget betala arbetsgivaravgifter för de anställda i två år, förutom den obligatoriska ålderspensionsavgiften. Det är en kraftfull sänkning.</p><p>Vi breddar parternas etableringsjobb, som flera har varit inne på här, så att de även når de icke kollektivanslutna småföretagen. Det är ju små företag som skapar fyra av fem jobb i Sverige.</p><p>Vi breddar stödet till bemanningsbranschen, som är erkänt bra på att skapa jobb för dem som är utrikes födda.</p><p>Vi moderniserar och liberaliserar till slut arbetsrätten, inklusive turordningsreglerna, och minskar kostnaderna för uppsägningar av personliga skäl. Detta gör vi för att fler ska våga anställa, samtidigt som vi förstärker kompetensutvecklingen. Helst vill vi att parterna själva ska komma fram till en lösning för att modernisera den. I så fall tar vi den.</p><p>Och, ja, vi måste reformera Arbetsförmedlingen så att den fungerar i hela landet. Vi behöver få in de fristående, idéburna, privata förmedlarna som under alla omständigheter klarar mycket hårda kvalitetskrav. Det har alltid funnits uppfattningar om detta. Från vår sida och alla som har velat reformera Arbetsförmedlingen på riktigt är uppfattningen att de ska kunna komma in och förmedla och belönas efter resultat. Den som hjälper en arbetslös som har det tuffaste utgångsläget att verkligen komma varaktigt in i jobb ska få högst ersättning. Vi kan inte, som i dag, bara acceptera att människor vandrar från åtgärd till åtgärd.</p><p>Denna hjälp ska finnas i hela landet. De arbetslösa ska kunna möta både myndigheter som fattar beslut och ger stöd, inte minst till personer med funktionsnedsättning, och även de effektivare förmedlarna i hela landet. Det får vara slut på centraliseringen, som vi diskuterade tidigare, vilken har drabbat så stora delar av landet.</p><p>På det här sättet måste vi steg för steg öppna upp arbetsmarknaden. Sedan kommer inte januariavtalet att räcka. Vi behöver bryta dödläget i förorterna. Då handlar det inte bara om att bryta gängvåldet med närvarande polis och rättssamhälle. Det handlar också om att ge en dröm om en framtid som är så stark att de som sliter, strävar och skapar, inte de som stjäl och hotar, kan dominera områdena och rekrytera unga. De kan bygga på en dröm som skapas av lysande skolor, ägt boende, portkoder som fungerar, soptunnor som töms, stadsplanering som är gjord för människor och företag och ytterst av jobb och företagande.</p><p>Ingen av dessa insatser kommer enskilt att lösa problemet med tudelningen på arbetsmarknaden, men tillsammans kan de göra det. Då kan vi börja bryta tudelningen. Då kan vi ge de arbetslösa som kämpar så hårt en ärlig chans att få in en fot. Då kan vi ge de växande företagen som jag träffat en chans att anställa fler. Då kan vi ha en riktig arbetslinje i Sverige framöver. Men då kan man inte svaja hit och dit i varje liten populistisk vindpust. Då kan man inte slinka ned i diket utan att komma med alternativa förslag. Då krävs det mod. Det är ett mod som vi måste kunna visa, för vi kan inte lämna de arbetslösa i sticket.</p>",
    "intressent_id": "0494843794418",
    "rel_dok_id": "H701AU2, H701AU4",
    "replik": "N",
    "systemdatum": "2020-02-05 17:09:52"
  }
}