{
  "anforande": {
    "dok_hangar_id": "5136800",
    "dok_id": "H909124",
    "dok_titel": "Protokoll 2021/22:124 Fredagen den 3 juni",
    "dok_rm": "2021/22",
    "dok_nummer": "124",
    "dok_datum": "2022-06-03 00:00:00",
    "avsnittsrubrik": "Svar på interpellation 2021/22:442 om det dödliga skjutvapenvåldet",
    "underrubrik": "",
    "kammaraktivitet": "interpellationsdebatt",
    "anforande_id": "ae521b21-c039-ed11-9178-901b0e9b71a8",
    "anforande_nummer": "31",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p>Fru talman! Under min tid som justitieminister har vi genomfört historiskt stora satsningar på rättsväsendet. </p><p>Vi har närmast fördubblat anslagen till polisen, från lite drygt 20 miljarder kronor när vi tillträdde 2014 till närmare 40 miljarder kronor 2024 - alltså på tio år. </p><p>Vi har gjort historiskt stora straffskärpningar. Vi har skärpt straffen för grov misshandel, grovt rån, grovt olaga hot, mord och grov våldtäkt. Jag skulle kunna fortsätta att räkna upp ytterligare 65 straffskärpningar vi har gjort, för det har genomförts sammanlagt ungefär 70 straffskärpningar och nykriminaliseringar under min tid som justitieminister. </p><p>Vi har utvecklat polisens verktyg. Vi har skapat bättre avlyssningsmöjligheter, och polisen har mycket mer kamerateknik än tidigare. Det sitter 450 fasta kameror uppe som inte fanns när jag tillträdde. Alla poliser i yttre tjänst ska ha uniformskameror, så det är tusentals nya kameror som är på väg ut. Det finns nu även drönarteknik som inte fanns tidigare. </p><p>Vi har också sett till att helt enkelt sätta av de resurser som behövs, inte bara till polisen utan också till åklagare, domstolar och kriminalvård. Det är min del av brottsbekämpningen, och den har lett till att vi har fler frihetsberövade än någonsin tidigare - över 7 000 i häktena och på anstalter. </p><p>Allt detta har vi gjort. Då är frågan: Varför fortsätter ändå skjutningarna? Det beror på följande: För varje kille vi tar står det en till bakom honom som är beredd att kliva i hans skor. Det är kanske det som Tobias Andersson inte förstår, det vill säga att den här frågan är mycket större än att man löser den enbart genom att gripa de mest brottsaktiva. </p><p>Ska man lyckas lösa frågan krävs det också mycket offensiva åtgärder för att bryta nyrekryteringen till de kriminella gängen, och där har ju Sverigedemokraterna ingen som helst politik - ingenting. Det är snarare tvärtom; ni motarbetar alla sådana förslag, Tobias Andersson. Ska man bryta nyrekryteringen krävs det satsningar på andra områden än just kriminalpolitikens område. Då kan det behövas satsningar på skolan, socialtjänsten och fritidsverksamheten. </p><p>Satsningar på skolan behövs för att alla ungdomar ska få möjlighet att etablera sig på arbetsmarknaden i stället för att dras in i den här typen av kriminalitet. Satsningar på fritidsverksamhet i form av idrott, musik och mycket annat kan göra att ungdomar får andra positiva vuxna förebilder, som kan vara oerhört viktiga inte minst under tonåren. Socialtjänsten kan ingripa när ungdomar är på väg att hamna i verkligt allvarliga problem, till exempel om de har börjat begå brott eller använder narkotika. </p><p>Det är alltså enormt viktigt att kombinera satsningar på skola, socialtjänst och fritidsverksamhet med de stora satsningar vi gör på rättsväsendet. Det är först då man kan lyckas och få effekt. </p><p> STYLEREF Kantrubrik \\* MERGEFORMAT Svar på interpellationer</p><p>Detta gör man dock inte i en handvändning. Jag skulle vilja säga att det för många av dem som nu springer runt med vapen på stan och skjuter gick snett för kanske 10-15 år sedan. Där borde man ha ingripit med tidiga insatser, när de här ungdomarna fortfarande var barn - kanske när de var åtta, tio eller tolv år. Det är det perspektivet man måste ha för ögonen. Det vi gör i dag i form av förebyggande arbete behöver man alltså inte se effekterna av i morgon eller nästa år, utan de effekterna kommer kanske om fem eller tio år. </p><p>Problemet med Sverigedemokraterna, Tobias Andersson, är som sagt att ni i alla lägen motarbetar den här typen av satsningar på skola, socialtjänst och fritidsverksamhet. Det har ni visat i den här kammaren när ni har röstat igenom högerbudgetarna. Då drar ni ned på den typen av satsningar. Ni visar det inte minst i kommunpolitiken, varje dag, när ni drar ned på sådana satsningar. </p><p>Min uppfattning är att man måste bekämpa både brotten och brottens orsaker och bygga ut det brottsförebyggande arbetet. </p>",
    "intressent_id": "0473783431010",
    "rel_dok_id": "H910442",
    "replik": "N",
    "systemdatum": "2022-09-21 17:15:23"
  }
}