{
  "anforande": {
    "dok_hangar_id": "5111066",
    "dok_id": "H90921",
    "dok_titel": "Protokoll 2021/22:21 Tisdagen den 26 oktober",
    "dok_rm": "2021/22",
    "dok_nummer": "21",
    "dok_datum": "2021-10-26 00:00:00",
    "avsnittsrubrik": "Återrapportering från Europeiska rådets möte den 21-22 oktober",
    "underrubrik": "",
    "kammaraktivitet": "",
    "anforande_id": "e684bd47-e04d-ec11-915f-901b0eac4c70",
    "anforande_nummer": "1",
    "talare": "Statsministern Stefan Löfven (S)",
    "parti": "S",
    "anforandetext": "<p>Fru talman! Europeiska rådets möte i förra veckan var mitt 66:e och med all sannolikhet sista toppmöte.</p><p>Mötet präglades i stor utsträckning av den situation med höga elpriser som råder i Europa, och detta föranledde en lång diskussion. Jag betonade att det är ett allvarligt läge i Europa, där både människor och företag drabbas av de höga energipriserna, och att vi noga följer utvecklingen.</p><p>Återrapportering från Europeiska rådets mö-te den 21-22 oktober</p><p>I diskussionen menade vissa att orsakerna till de höga energipriserna är att klimatarbetet går för snabbt. De menade bland annat att utsläppshandelssystemet måste ses över. Jag och de flesta andra menar att situationen tvärtom visar att vi behöver skynda på den gröna omställningen. Åtgärderna måste rikta in sig på verkliga orsaker till dagens läge och inte på att sakta ned den gröna omställningen. Den verktygslåda som kommissionen nyligen har presenterat är en bra utgångspunkt.</p><p>Jag framhöll kärnkraftens viktiga roll i den gröna omställningen. Däremot sa jag inte att den ska klassas som hållbar. Som EU-nämndens ordförande påpekade under samrådet i förra veckan finns inte stöd för en sådan uppfattning i Sveriges riksdag.</p><p>Europeiska rådet ska diskutera energipriser igen i december.</p><p>Fru talman! Vi hade en tydlig diskussion om Polen och EU:s rättsordning mot bakgrund av utfallet nyligen i den polska författningsdomstolen. Sverige har drivit på för att koppla bidragsutbetalningar till hur man följer regelverket. Den så kallade villkorlighetsförordningen är ett nytt verktyg för att säkerställa att våra grundläggande värderingar respekteras. Det är en stor framgång att den finns på plats. Jag förväntar mig att kommissionen nu agerar, och vi är från svensk sida beredda att använda alla verktyg.</p><p>Fru talman! När det gäller covid-19 är pandemin uppenbarligen inte över trots att vi har haft framgångar med vaccinationerna. Nu behöver vi jobba vidare med att så många som möjligt ska vaccinera sig. Det finns alltför stora skillnader mellan länderna. Men det räcker inte heller att vi vaccinerar oss inom EU. Den internationella tillgången till vaccin är avgörande, och ingen är säker förrän alla är säkra.</p><p>Fru talman! De digitala frågorna var också på dagordningen. Här har vi ett gemensamt intresse av att få till det här rätt och att vi använder de digitala verktyg som nu utvecklas för att göra våra samhällen starka, för att klara jobben och, inte minst, för att möta klimatutmaningen. Alla måste känna att de har en roll i den här omställningen; annars kommer det inte att fungera. Insatser för utbildning och vidareutbildning är väl så viktiga.</p><p>Det är viktigt att utveckling i riktning mot att göra våra samhällen mer digitala inte innebär att vi sluter oss mot omvärlden. Det som betecknas som digital suveränitet måste utvecklas på ett öppet sätt. Ensam är inte stark, och EU tjänar på samarbete med omvärlden.</p><p>Fru talman! Europeiska rådet diskuterade också handelsfrågor, och det på svenskt initiativ. EU behöver vässa sin handelspolitik. Alltför mycket av diskussionen under senare tid har handlat om handelspolitiska skyddsinstrument och andra defensiva åtgärder. För lite har handlat om det faktum att över 85 procent av framtidens tillväxt kommer att finnas utanför Europa. Det måste vi ta till vara med en positiv handelsagenda; det är helt enkelt nödvändigt för framtidens jobb och framtidens tillväxt.</p><p> STYLEREF Kantrubrik \\* MERGEFORMAT Återrapportering från Europeiska rådets mö-te den 21-22 oktober</p><p>Många lyfte vikten av frihandel men också att aspekter som klimatomställningen och social hållbarhet måste vävas in i EU:s handelsagenda.</p><p>Fru talman! Den externa dimensionen av migration diskuterades igen. Kommissionen ska fortsätta arbetet tillsammans med ursprungs- och transitländer.</p><p>EU behöver också bevaka sina yttre gränser; det visar inte minst den senaste tidens helt oacceptabla agerande av den belarusiska regimen med president Lukasjenko i spetsen. Människor från bland annat Irak och Libyen flygs in med falska förespeglingar om ett liv i Europa. De bussas till gränserna mot Polen, Lettland eller Litauen när de har landat, och några av dem har till och med fått betala med sitt liv i det här hänsynslösa spelet. De som bär ansvar för detta är de som har iscensatt det: den belarusiska regimen.</p><p>Jag betonade att EU så snart som möjligt bör anta ett nytt sanktionspaket riktat mot regimen i Minsk, vilket vi nådde enighet om vid mötet. Vi enades också om att kommissionen ska undersöka möjligheten till ytterligare åtgärder, och sådana ska naturligtvis vara i linje med internationell rätt inklusive grundläggande rättigheter.</p><p>Fru talman! Vi förberedde också kortfattat några internationella möten, främst COP 26 i Glasgow. EU behöver driva på för att 1,5-gradersmålet ska kunna nås och upprätthållas. Det kräver bland annat att klimatfinansieringen stärks och att EU-länderna gör sin del för att vi ska uppnå åtagandet om 100 miljarder dollar årligen.</p><p>Allra sist, fru talman, uppmärksammades den svenska regeringens initiativ Malmöforumet som en stor framgång för hågkomsten av Förintelsen och arbetet mot antisemitism och alla former av rasism. Europeiska rådets ordförande uppmanade vid mötet alla medlemsstater att tillämpa den internationella definitionen av antisemitism.</p><p>Med detta avslutar jag återrapporten.</p>",
    "intressent_id": "0218878014918",
    "rel_dok_id": "",
    "replik": "N",
    "systemdatum": "2021-11-25 12:10:43"
  }
}