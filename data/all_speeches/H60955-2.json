{
  "anforande": {
    "dok_hangar_id": "5022860",
    "dok_id": "H60955",
    "dok_titel": "Protokoll 2018/19:55 Tisdagen den 26 februari",
    "dok_rm": "2018/19",
    "dok_nummer": "55",
    "dok_datum": "2019-02-26 00:00:00",
    "avsnittsrubrik": "Svar på interpellation 2018/19:79 om dödsfall på jobbet",
    "underrubrik": null,
    "kammaraktivitet": "interpellationsdebatt",
    "anforande_id": "e2d9a8ca-e04f-e911-911c-0090facf175a",
    "anforande_nummer": "2",
    "talare": "Saila Quicklund (M)",
    "parti": "M",
    "anforandetext": "<p>Fru talman! Tack, arbetsmarknadsministern, för svaret!</p><p> STYLEREF Kantrubrik \\* MERGEFORMAT Svar på interpellationer</p><p>Jag vill inleda den här interpellationsdebatten med att verkligen beklaga de dödsfall som har skett på våra arbetsplatser runt om i landet. Det är en förälder, en make eller maka, en son eller dotter som har gått till jobbet men inte kommit hem igen. Varje enskilt fall är en stor tragedi, och varje dödsfall är ett dödsfall för mycket. Jag beklagar det återigen.</p><p>Orsaken till min interpellation är att antalet dödsfall under flera år har ökat markant. I januari hade vi också det högsta antalet dödsfall - nio stycken - på tio år. Under 2018 förolyckades 58 personer. På fyra år har 170 personer förolyckats - 170 personer! De branscher som är hårdast drabbade är transport, bygg och jord/skog.</p><p>Dödsfallen ökar alltså för fjärde året i rad, och utvecklingen går i helt motsatt riktning mot regeringens mål om en minskning av dödsolyckor.</p><p>En ny arbetsmiljöstrategi genomfördes 2016, och där ingick en nollvision. En nollvision borde också föranleda en tydlig strategi och tillräckliga resurser och insatser kopplade till att just nå målet. Det borde vara så, men det är inte så. Arbetsmarknadsministern får gärna korrigera mig, men jag finner inte fakta som visar något annat gällande detta.</p><p>Låt mig ge några exempel på vad som tidigare har kommit fram i debatterna kring det här ämnet. Arbetsmiljöverkets ställföreträdande generaldirektör Håkan Olsson har uttalat att regeringen missar målet, eftersom dödsfallen ökar. Han uttrycker också att \"vi kan inte acceptera att någon dör, det måste vara en nolla som gäller\". Han säger också att några konkreta mål i minskningen av dödsfall per år inte finns.</p><p>Mål saknas alltså.</p><p>Svenska Dagbladet har i en granskning och reportageserie konstaterat att samarbetet mellan berörda myndigheter inte fungerar helt smärtfritt, vilket är alarmerande i sig och ligger nära arbetsmarknadsministerns påverkansområde i allra högsta grad.</p><p>Justitieombudsmannen, JO, har tidigare kritiserat Polismyndigheten och Åklagarmyndigheten gällande den dödsolycka som skedde vid LKAB i Norrbotten. Efter fyra år - fyra år! - var utredningen ännu inte avslutad. Eftersom preskriptionstiden är fem år riskerade alltså detta att avskrivas. Ministern får gärna kommentera detta.</p><p>Även Polismyndigheten har tidigare i en rapport markerat att hanteringen av arbetsmiljöbrott är bristfällig. Handläggningstiderna är för långa, och för få utredningar ledde till åtal och fällande domar.</p><p>Min fråga är: Vad säger arbetsmarknadsministern om vad dessa vittnen beskriver för oss? Vilket ansvar har arbetsmarknadsministern?</p>",
    "intressent_id": "0519740099915",
    "rel_dok_id": "H61079",
    "replik": "N",
    "systemdatum": "2019-03-26 17:05:05"
  }
}