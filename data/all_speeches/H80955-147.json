{
  "anforande": {
    "dok_hangar_id": "5079231",
    "dok_id": "H80955",
    "dok_titel": "Protokoll 2020/21:55 Onsdagen den 16 december",
    "dok_rm": "2020/21",
    "dok_nummer": "55",
    "dok_datum": "2020-12-16 00:00:00",
    "avsnittsrubrik": "Migration",
    "underrubrik": "",
    "kammaraktivitet": "ärendedebatt",
    "anforande_id": "f44c4bca-3a71-eb11-914e-901b0e9b71a0",
    "anforande_nummer": "147",
    "talare": "Arin Karapet (M)",
    "parti": "M",
    "anforandetext": "<p>Fru talman! Det märks att Morgan Johansson är en erfaren minister. Man kan ta hela migrationsdebatten och flytta fokus till vårdnadsbidraget, men nej, som moderat är jag inte för vårdnadsbidraget. När det gäller vad som kommer att ske i förhandlingarna om vi får majoritet i riksdagen och kan bilda regering i framtiden kan jag inte sia om det.</p><p>Fru talman! När Morgan Johansson var nytillträdd migrationsminister var han nere i ett av flyktinglägren i Syrien, och Sveriges Radio kommenterade det så här den 8 maj 2015: \"Morgan Johansson . ser allvarligt på Anna Kinberg Batras . utspel om att ge tillfälliga uppehållstillstånd till asylsökande. En uppluckring av Reinfeldt-linjen, sa Morgan Johansson till Ekot under ett besök i ett syriskt flyktingläger.\"</p><p>I dag för migrationsministern en annan politik. Morgan Johansson har lagt fram förslag om att huvudregeln ska vara tillfälliga uppehållstillstånd, vilket vi är för.</p><p>Min fråga till migrationsministern är: Hur kommer det sig att ministern dag efter dag, vecka efter vecka och år efter år har intagit alla möjliga slags positioner och sedan försöker trycka dit Moderaterna för vårdnadsbidraget, som om det skulle vara det största svenska integrationsproblemet?</p><p>Problemet, fru talman, är att Socialdemokraterna gör eftergift efter eftergift och försöker föra in en förtäckt amnesti både för alla vuxna män som saknar asylskäl men som omfattas av gymnasielagen och för dem som är här i Sverige men av olika skäl inte bör vara i Sverige. </p>",
    "intressent_id": "0522240580423",
    "rel_dok_id": "H801SfU4",
    "replik": "Y",
    "systemdatum": "2021-02-17 17:12:03"
  }
}