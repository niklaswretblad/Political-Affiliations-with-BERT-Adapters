{
  "anforande": {
    "dok_hangar_id": "5104875",
    "dok_id": "H9096",
    "dok_titel": "Protokoll 2021/22:6 Måndagen den 20 september",
    "dok_rm": "2021/22",
    "dok_nummer": "6",
    "dok_datum": "2021-09-20 00:00:00",
    "avsnittsrubrik": "Debatt med anledning av budgetpropositionens avlämnande",
    "underrubrik": "",
    "kammaraktivitet": "",
    "anforande_id": "ede4fe42-382c-ec11-915b-901b0eac4c78",
    "anforande_nummer": "22",
    "talare": "Mats Persson (L)",
    "parti": "L",
    "anforandetext": "<p>Herr talman! Finansministern har nu varit finansminister i sju år, och många av de problem som vi ser i Sverige med klan- och gängkriminalitet, dåliga resultat i skolan, problem i vården och elkris har finansministern ju ett väldigt stort ansvar för. Det är sju år av en politik som inte har fört Sverige åt rätt håll och framför allt med en regering som inte har kunnat ta itu med de problem som Sverige har.</p><p>Den viktigaste insatsen vi kan göra för att lösa en del av problemen när det gäller bidragsberoende och kriminalitet är att satsa på skola och utbildning, att se till att alla våra barn och ungdomar har en riktigt bra skola som gör att man kan känna trygghet inför den framtid man har.</p><p>I skolan i dag ser vi att det är stökigt. Det är för många som inte kan läsa, skriva och räkna. Vi ser en coronageneration i skolan med elever som har suttit framför datorn i stället för att träffa en lärare i klassrummet. Vi hör om lärare som är förtvivlade över läget och som pratar om besparingskrav i skolor runt om i vårt land.</p><p>Var sjätte elev saknar behörighet för att komma in på gymnasiet - var sjätte elev! Det här har legat konstant under alla år som Magdalena Andersson har varit finansminister, så det är inget specifikt för just det här året.</p><p>Var sjätte elev saknar alltså behörighet. I det läget väljer regeringen att sänka kraven för att komma in på gymnasiet. Man sänker ribban som eleverna ska kunna hoppa över för att komma in på gymnasiet. Vilket problem löser det? Varför vill ni sänka kunskapskraven i skolan? Varför vill ni införa flumskolan igen?</p>",
    "intressent_id": "023767922422",
    "rel_dok_id": "",
    "replik": "Y",
    "systemdatum": "2021-10-13 17:14:52"
  }
}