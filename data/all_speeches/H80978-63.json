{
  "anforande": {
    "dok_hangar_id": "5083778",
    "dok_id": "H80978",
    "dok_titel": "Protokoll 2020/21:78 Tisdagen den 9 februari",
    "dok_rm": "2020/21",
    "dok_nummer": "78",
    "dok_datum": "2021-02-09 00:00:00",
    "avsnittsrubrik": "(forts.) Svar på interpellationerna 2020/21:366, 369 och 370 om riksintressen och planerade stambanan mellan Göteborg och Borås",
    "underrubrik": "",
    "kammaraktivitet": "interpellationsdebatt",
    "anforande_id": "fa915b1c-7da7-eb11-914f-901b0eac4c78",
    "anforande_nummer": "63",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p>Fru talman! Jag tackar ledamöterna för inläggen. När det gäller Jimmy Ståhls senaste inlägg tror jag att det är viktigt att också komma ihåg att vi när vi bygger nya stambanor gör det för att vi i grunden har kapacitetsproblem i dag. Det har satsats för lite på järnvägen under väldigt lång tid, och nu gör vi stora investeringar.</p><p>Det är fullt på spåren. För ett och ett halvt år sedan åkte jag det miljonte tåget för att markera att det aldrig har gått så många tåg på svensk järnväg - över en miljon tåg. Men vi slår i kapacitetstaket. Det går snart inte att säga ja till nya operatörer som vill köra mer tåg eftersom det är för trångt på spåren. Fler vill åka klimatsmart med tåg, och fler företag vill skicka mer gods med tåg. Då måste vi öka kapaciteten och bygga mer järnväg. Därför behövs nya stambanor.</p><p>Men då gäller det också att bygga på ett sätt som gör att vi inte upprepar de misstag vi ser i dag. I dag blir tåg ofta försenade för att vi blandar de snabbgående tågen, fjärrtågen, med pendeltågen och godstågen. Jag tror att vi nästan alla har varit med om att vi har suttit på X 2000 och de säger att vi har ett långsamtgående tåg framför oss och får reducera hastigheten.</p><p>Genom att bygga stambanor för tåg med högre hastigheter kan vi skapa ett utrymme för mer gods- och pendeltrafik på Södra och Västra stambanan, samtidigt som vi ökar fjärresandet på nya stambanor. Detta är nog så viktigt, inte minst mellan Göteborg och Borås.</p><p></p><p>Trafikverket har just i uppdrag att se på hur man kan minska kostnaderna med ny produktionsteknik, landbroar eller på annat sätt. Bland annat tittar man också på vad det innebär om man gör systemförändringar. Jag tror att det är viktigt att Trafikverket får ha sitt uppdrag. Jag kan inte som statsråd gå in och detaljstyra eller kommentera deras enskilda förslag. Men en sak är säker: Från regeringens sida utgår vi från det starka engagemang som har funnits under Sverigeförhandlingen, där regioner och kommuner har varit med och planerat och där man har sett på hur bostadsbyggande kan komma i anslutning till byggandet av nya stambanor och hur man kan arbeta med regionförstoring.</p><p>Till de två moderata debattörerna vill jag säga att ni ju var med på den resan. Alliansen presenterade ju hela satsningen och påbörjade det man då kallade Sverigebygget. Men sedan hoppade ni av.</p><p>Jag läser nästan varje vecka olika inlägg från moderata riksdagsledamöter som talar sig varma mot satsningen på mer järnväg. I Västsverige är detta extra intressant. Västsvenska handelskammaren, näringslivet och regionen ser nödvändigheten av att satsa på sträckan Göteborg-Borås och vidare mot Jönköping och på att skapa mer kapacitet på Västra stambanan. </p><p>Vi har ju sett hur Moderaterna har hoppat av energiöverenskommelsen och överenskommelser i pensions- och försvarsfrågan, men när det gäller infrastruktur, som ibland handlar om byggande över decennier, vore det ändå önskvärt att man skulle kunna ha lite längre hållbarhet i sina argument än bara ett eller två år. </p><p>Detta handlar inte bara om att ge goda förutsättningar för dem som planerar byggandet av infrastruktur utan också om att ha respekt för kommuner som Borås eller Göteborg, som vill planera och kunna genomföra detta. Självklart ska man kunna ge besked så fort planeringsarbetet är klart, men ingen ska tvivla på denna regerings ambition att bygga Göteborg-Borås. Detta presenterade vi redan i nationell plan 2018.</p><p>Min fråga är om Moderaterna fortfarande tycker att det är en viktig och angelägen satsning eftersom ni så ofta säger att man inte behöver bygga nya stambanor. För Västra Götalandsregionen är detta en väldigt viktig sträcka.</p>",
    "intressent_id": "0284192765516",
    "rel_dok_id": "H8C120210209ip",
    "replik": "N",
    "systemdatum": "2021-04-27 19:23:06"
  }
}