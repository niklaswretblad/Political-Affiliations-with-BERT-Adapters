{
  "anforande": {
    "dok_hangar_id": "5103946",
    "dok_id": "H809156",
    "dok_titel": "Protokoll 2020/21:156 Onsdagen den 8 september",
    "dok_rm": "2020/21",
    "dok_nummer": "156",
    "dok_datum": "2021-09-08 00:00:00",
    "avsnittsrubrik": "Återupptaget sammanträde",
    "underrubrik": "",
    "kammaraktivitet": "",
    "anforande_id": "32a77c8f-3728-ec11-915b-901b0eac4c78",
    "anforande_nummer": "7",
    "talare": "Kjell-Arne Ottosson (KD)",
    "parti": "KD",
    "anforandetext": "<p>Fru talman! En tillbakablick på sommarens nyheter runt om i världen ger en tydlig signal om att klimatförändringarna påverkar alltmer i vår omvärld och även på hemmaplan. Ja, vissa av de väderhändelser vi har sett kan självfallet vara tillfälligheter, men i det stora hela händer det nu alldeles för mycket för att det ska kunna vara bara tillfälligheter: 49 ½ grad i västra Kanada, 48,8 grader på Sicilien, extrema skyfall i västra Tyskland, 162 millimeter regn på ett dygn i Gävle - listan kan göras betydligt längre bara för den här sommaren.</p><p></p><p>Klimatpanelen är väldigt tydlig i sin rapport. Det är inte normala variationer. Det är otvetydigt att det är vi människor och de utsläpp vi genererar som ligger bakom klimatförändringarna. Rapporten är till stora delar dyster läsning och borde vara en väckarklocka för dem som inte redan vaknat.</p><p>Samtidigt, fru talman, är det kanske viktigaste budskapet i hela rapporten att det inte är kört. De goda nyheter IPCC kommer med är att det är osannolikt att de utsläpp av klimatgaser som vi än så länge har hunnit göra är tillräckliga för att medeltemperaturen ska stiga över en och en halv grad om vi agerar nu. De utsläpp som vi har gjort kommer visserligen att påverka klimatet för lång tid framöver, men vi har fortfarande en chans att begränsa uppvärmningen till en och en halv grad, och det måste vi ta fasta på av flera skäl.</p><p>Om man tar stora och avgörande beslut i panik blir de väldigt sällan bra och genomtänkta. Varken klimatskam, köttskam eller flygskam är särskilt effektivt. Skam och ångest föder rädsla, och det är en känsla som ytterst sällan leder till någon kreativ handling. Tvärtom förlamar den. Dessutom håller allt det här på att ta framtidstron från våra ungdomar, vilket är förödande.</p><p>Med de möjligheter vi har, inte minst tekniska innovationer och vårt hållbara svenska skogsbruk, ska vi vara ett föregångsland som visar att det går att ställa om på ett sätt som inte leder oss bakåt och stoppar utvecklingen. Om det är vårt mål att vi ska stanna upp kan vi lika gärna lägga oss ned och dö. Då kommer vi inte heller att få med oss fler av de stora drakarna, vars utsläpp vi verkligen måste klara att strypa. Den stora fråga vi måste ställa oss är hur vi ska få med oss Kina, USA, Indien, Ryssland med flera, för det är där vi har den stora vinsten att hämta.</p><p>Det ska vara lustfyllt och roligt att ställa om, och det ska ske med nya innovationer som är positiva för både människan och mänskligheten. Kan vi visa på det - då är vi ett föregångsland. Men om vi fortsätter med symbolpolitik, klär oss i säck och aska och backar in i framtiden är jag inte så säker på att de hoppfulla skrivningarna i IPCC-rapporten kommer till sin rätt.</p>",
    "intressent_id": "0509415296421",
    "rel_dok_id": "",
    "replik": "N",
    "systemdatum": "2021-10-08 14:59:47"
  }
}