{
  "anforande": {
    "dok_hangar_id": "5137655",
    "dok_id": "H909126",
    "dok_titel": "Protokoll 2021/22:126 Onsdagen den 8 juni",
    "dok_rm": "2021/22",
    "dok_nummer": "126",
    "dok_datum": "2022-06-08 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "35022d69-c139-ed11-9178-901b0e9b71a8",
    "anforande_nummer": "7",
    "talare": "Johan Pehrson (L)",
    "parti": "L",
    "anforandetext": "<p>Herr talman! Jag kommer från den svenska medelklassen - men jag ser forskningsministern här, och då måste jag väl lägga till att jag är medveten om att jag kommer från min älskade mamma och pappa.</p><p>Liberalerna sätter i och för sig inte klasstämplar på människor - vi tror på individens frihet, och vi tror att människor kan göra egna val i livet - men låt mig ändå berätta lite om vad som oroar den svenska medelklassen i dag.</p><p>Den ser hur våldet och brottsligheten kommer allt närmare. De som hoppades på att bo tryggt när de flyttade till en lugn stad märker nu att de bor på ett ställe som skakas av skjutningar och mördande. Medelklassen, den som jobbar och betalar in skattepengarna, har svårt att förstå att rättsväsendet inte har större kraft att pressa tillbaka gängkriminalitet, dödsskjutningar och annan brottslighet.</p><p></p><p>Den breda medelklassen märker hur den valfrihet som har blivit en självklarhet och en rättighet i deras liv - möjligheten att välja vård, hemtjänst och skola - nu hotas av Socialdemokraterna som kallar detta att ta tillbaka den demokratiska kontrollen. Men, mina vänner, detta betyder i klartext att beslut som i dag fattas vid köksbordet hos en familj i stället ska fattas av byråkrater vid ett sammanträdesbord.</p><p>Mina grannar förvånas också över att politiken har varit för flat mot lycksökare och extremister som missbrukat friheten att starta skolor och som låtit vinster de facto gå ut över kvaliteten.</p><p>De oroas över bristen på integration, där missriktad välvilja har befäst en kravlöshet, eller att det finns en otydlighet om vilka normer som råder i landet Sverige. De ser hur detta leder till ökat stök i skolorna, växande sociala problem och hur en brutal långtidsarbetslöshet förvärrar problemen för människor som redan lever och har det tufft i utsatta områden.</p><p>Herr talman! Liberalerna går till val på en politik som är ett svar på denna oro, en politik som vill värna medelklassens frihet och få den att växa för dem som behöver den som mest. </p><p>Vi vill stärka hela rättskedjan. Vi vill stärka grunden i den liberala staten. Men rättsstatens stålhandske måste också pareras med en stark lovikkavante, en vante som tidigare och tydligare sätter stopp för unga människor som annars riskerar att dras in i brottslighet och välja en kriminell bana.</p><p>Vi vill ha en ny friskolereform som säkrar både valfriheten för människor, oavsett plånbok, och att ingen aktör någonsin kan sätta vinster före kvaliteten. </p><p>Vi vill ha jobbskaparpolitik som inte minst genom flera små företag kan pressa tillbaka långtidsarbetslösheten. </p><p>Vi vill se att hedersvåld och separatism möts med kraft och tydlighet. I Sverige gäller svenska lagar och inga andra.</p><p>Herr talman! År 1999 konstaterade Liberalerna att i det nya Europa var medlemskap i Nato det som gav Sverige störst säkerhet. Vi fick hård kritik. Ett par år senare - 2001 - gjorde vi liberaler upp med den misslyckade integrationspolitiken och gjorde den till huvudfråga i valet 2002. Vi konstaterade att man var tvungen att ställa krav på människor och krav på ett personligt ansvar. Vi fick hård kritik.</p><p>Ungefär samtidigt gjorde vi också situationen i den svenska skolan till en central fråga i svensk politik. Vi fick hård kritik för det som kallades pluggskola och gammaldags disciplin. I dag låter det annorlunda. De som då var hätska kritiker har plötsligt blivit efterkloka.</p><p>De förlorade åren har kostat på. Alldeles för lite har gjorts för att ta itu med Sveriges grundläggande problem. Men i september, herr talman, kan Sverige välja väg och gå från förlorade år och efterklokheten som norm till klarspråk och framsynthet med ett rättssamhälle som hävdas med full kraft mot kriminella nätverk, klaner och separatister, en integrationspolitik som vässas och en skolutveckling som vänds. Kärnverksamheter som rättsväsen, försvar och vård ska prioriteras. I en värld där auktoritära regimer bygger nya imperier ska Sverige fortsätta att vara aktivt för globalt samarbete, ett enat Europa och internationell solidaritet.</p><p></p><p>Medelklassen förväntar sig att vi här gör vårt jobb. Efter åtta år med socialdemokratiska regeringar är det dags för en ny start med en ny liberal regering för frihet och trygghet, för ett möjligheternas Sverige för många fler och för ett mindre efterklokt Sverige.</p><p>(Applåder)</p>",
    "intressent_id": "0224712677012",
    "rel_dok_id": "",
    "replik": "N",
    "systemdatum": "2022-09-21 17:24:20"
  }
}