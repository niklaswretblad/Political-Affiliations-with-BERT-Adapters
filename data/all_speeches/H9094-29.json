{
  "anforande": {
    "dok_hangar_id": "5104666",
    "dok_id": "H9094",
    "dok_titel": "Protokoll 2021/22:4 Torsdagen den 16 september",
    "dok_rm": "2021/22",
    "dok_nummer": "4",
    "dok_datum": "2021-09-16 00:00:00",
    "avsnittsrubrik": "Svar på interpellation 2020/21:888 om återvändande afghaner",
    "underrubrik": "",
    "kammaraktivitet": "interpellationsdebatt",
    "anforande_id": "f9c0f047-4549-ec11-915f-901b0eac4c70",
    "anforande_nummer": "29",
    "talare": "Utrikesministern Ann Linde (S)",
    "parti": "S",
    "anforandetext": "<p>Fru talman! Tobias Andersson har frågat mig om jag och regeringen avser att vidta några åtgärder för att förhindra att fler afghaner som inte har i Sverige att göra evakueras från Afghanistan. Tobias Andersson har också frågat mig om jag kommer att se över ifall afghaner som har semestrat hemma fått uppehållstillstånd på felaktiga grunder.</p><p>Justitieministern, inrikesministern och jag själv har nyligen redogjort för regeringens arbete med att kontrollera och säkerhetspröva individer som har evakuerats från Afghanistan i flera riksdagsfrågor. </p><p> STYLEREF Kantrubrik \\* MERGEFORMAT Svar på interpellationer</p><p>Först vill jag påpeka att den internationella evakueringsinsatsen har avslutats. De sista svenskorganiserade flygen och den svenska personalen har lämnat Afghanistan. Inga ytterligare svenska evakueringsflyg är inplanerade i nuläget.</p><p>Låt mig nu konstatera följande om evakueringsinsatsen. </p><p>Särskilda mottagningsplatser upprättades i till Afghanistan närliggande länder. Där förbereddes transiteringen av afghaner aktuella för vidarebosättning av Migrationsverket i samverkan med andra svenska myndigheter och med andra länders personal. </p><p>Säkerhetspolisen ska vid vidarebosättning i varje enskilt fall göra en bedömning av säkerhetsaspekterna. Det ingår i deras ordinarie uppdrag, och så har skett även nu. </p><p>Polismyndigheten har bistått Utrikesdepartementet på plats vid Kabuls flygplats i Afghanistan. Kontroller genomfördes på flygplatsen. Man har kontrollerat att personer har kunnat uppvisa giltigt svenskt pass eller afghanskt pass med giltigt uppehållstillstånd för att få resa med någon av de svenska transporterna. Personer som skulle vidarebosättas till Sverige kontrollerades i enlighet med listor på Kabuls flygplats.</p><p>De två afghaner med återreseförbud, som Tobias Andersson refererar till i sin fråga, greps i gränskontrollen på Arlanda. De frihetsberövades misstänkta för brott mot återreseförbudet. </p><p>Tobias Andersson frågade mig också om jag kommer att se över om uppehållstillstånd utfärdats på felaktiga grunder. Det är Migrationsverket som fattar beslut om uppehållstillstånd. Det är också Migrationsverket som fattar beslut om att återkalla ett uppehållstillstånd eller en skyddsstatusförklaring enligt bestämmelserna i utlänningslagen.</p><p>Regeringen har förtroende för att Migrationsverket tillämpar befintligt regelverk och avser inte att göra några ändringar däri.</p>",
    "intressent_id": "0992800527915",
    "rel_dok_id": "H9C120210916ip",
    "replik": "N",
    "systemdatum": "2021-11-19 15:31:17"
  }
}