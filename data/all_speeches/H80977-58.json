{
  "anforande": {
    "dok_hangar_id": "5083576",
    "dok_id": "H80977",
    "dok_titel": "Protokoll 2020/21:77 Fredagen den 5 februari",
    "dok_rm": "2020/21",
    "dok_nummer": "77",
    "dok_datum": "2021-02-05 00:00:00",
    "avsnittsrubrik": "Svar på interpellationerna 2020/21:348 och 368 om ridsport under coronapandemin",
    "underrubrik": "",
    "kammaraktivitet": "interpellationsdebatt",
    "anforande_id": "e25a25c4-37a4-eb11-914f-901b0eac4c78",
    "anforande_nummer": "58",
    "talare": "Kultur- och demokratiministern Amanda Lind (MP)",
    "parti": "MP",
    "anforandetext": "<p>Fru talman! Alexandra Anstrell har frågat mig på vilka fakta och omständigheter jag och regeringen har baserat ställningstagandet att begränsa en sport med stora möjligheter att hålla avstånd medan butiker får bestämma själva så länge de avgör om det går att hålla avstånd. Hon har också frågat mig om jag och regeringen har några planer på att ta beslut för att tillåta tävlingar utan publik även för dem som är födda 2004 eller tidigare inom sporter där det går att hålla avstånd.</p><p>Vidare har hon frågat vilka stora skillnader vad avser smittspridning eller andra skäl som har legat till grund för mitt och regeringens beslut att se olika på en tävling utan publik där det går att hålla avstånd och en matbutik med flera hundra kunder.</p><p>Sofia Westergren har frågat mig om det framöver kommer att möjliggöras för ridsport och liknande utomhusaktiviteter för ungdomar födda tidigare än 2005 samt, om svaret är ja på denna fråga, hur min prognos ser ut för en sådan möjlighet.</p><p>Låt mig börja med att det för regeringen har varit tydligt att den lagstiftning vi haft före den tillfälliga covid-19-lagen inte varit anpassad för en pandemi av det här slaget. Särskilt ordningslagen visade sig vara ett trubbigt verktyg, och det har varit svårt att få till träffsäkra åtgärder för att hindra smittspridning. Jag är den första att beklaga detta men är samtidigt ödmjuk inför svårigheterna i att reglera och begränsa aktiviteter med önskvärd precision oavsett vilka verktyg som står till buds.</p><p>Idrottens betydelse för folkhälsan men också för varje individ och för vårt gemensamma samhällsbygge kan svårligen överskattas. Under pandemin har det emellertid varit självklart att även dessa aktiviteter måste bedrivas på ett sätt som minimerar risken för smitta.</p><p>Jag har själv haft kontakt med stora delar av idrottsrörelsen, däribland Svenska Ridsportförbundet, och tagit del av deras åtgärder för att minska smittan. Jag har också under hela pandemin arbetat för att idrottsverksamhet ska kunna genomföras på ett säkert sätt och så snart det är lämpligt kunna återupptas på alla nivåer, bland annat genom att säkerställa att en dialog förs mellan idrottsrörelsen och Folkhälsomyndigheten. Med den tillfälliga covid-19-lagen har vi nu också betydligt bättre möjligheter till mer träffsäkra åtgärder.</p><p>Regeringens bedömning är att det för tillfället finns ett behov av att säkerställa att alla adekvata åtgärder vidtas för att bromsa smittspridningen. Regeringen har därför, efter dialog med Folkhälsomyndigheten, uppmanat kommuner och regioner att hålla verksamhet som allmänheten har tillträde till och som inte är nödvändig stängd fram till och med den 21 februari.</p><p>Sedan tidigare har idrotts-, fritids-, och kulturaktiviteter för barn och unga födda 2005 och senare undantagits från rekommendationen att stänga ned verksamheter. Folkhälsomyndigheten bedömer också att idrotts- och fritidsverksamheter bör hållas öppna även för unga i gymnasieåldern, alltså personer födda 2002 och senare. Lokaler och anläggningar bör således hållas öppna för idrotts- och fritidsaktiviteter även för unga i gymnasieåldern, precis som för yngre barn.</p><p> STYLEREF Kantrubrik \\* MERGEFORMAT Svar på interpellationer</p><p>Pandemin har slagit hårt mot idrottsrörelsen. De problem som uppstår när människor - barn och vuxna - inte kan idrotta tillsammans under så lång tid är svåra att hantera. Regeringen har därför nyligen gett Centrum för idrottsforskning i uppdrag att undersöka coronapandemins effekter på idrotten i Sverige för att få kunskap om pandemins effekter på människors idrottande och för att kunna bygga en starkare idrottsrörelse i framtiden.</p><p>Låt mig slutligen lyfta fram vikten av Coronakommissionens arbete i detta sammanhang. Det ska bli mycket intressant att ta del av kommissionens utvärdering av regeringens och berörda förvaltningsmyndigheters samt regionernas och kommunernas åtgärder för att hantera pandemin och dess effekter.</p>",
    "intressent_id": "0888807074321",
    "rel_dok_id": "H8C120210205ip",
    "replik": "N",
    "systemdatum": "2021-04-23 15:28:51"
  }
}