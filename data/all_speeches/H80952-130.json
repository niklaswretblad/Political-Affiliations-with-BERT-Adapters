{
  "anforande": {
    "dok_hangar_id": "5078158",
    "dok_id": "H80952",
    "dok_titel": "Protokoll 2020/21:52 Fredagen den 11 december",
    "dok_rm": "2020/21",
    "dok_nummer": "52",
    "dok_datum": "2020-12-11 00:00:00",
    "avsnittsrubrik": "Svar på interpellation 2020/21:162 om medborgarnas förtroende för den svenska strategin",
    "underrubrik": "",
    "kammaraktivitet": "interpellationsdebatt",
    "anforande_id": "bca9e37b-c567-eb11-914e-901b0e9b71a0",
    "anforande_nummer": "130",
    "talare": "Jan Ericson (M)",
    "parti": "M",
    "anforandetext": "<p>Fru talman! Jag tackar statsrådet för svaret.</p><p>Covid-19-pandemin var svår att förutse och att hantera. Jag tror att de flesta har mycket stor respekt för regeringens, myndigheternas och inte minst vårdens tuffa arbetssituation under pandemin. Samtidigt är det förfärande hur pandemin har slagit mot Sverige. Vi vet att den svenska strategin under den första vågen av pandemin medförde betydligt högre dödstal i vårt land än i våra grannländer. Bara de senaste två veckorna har över tusen nya dödsfall rapporterats in. Våra grannländer har långt ifrån samma utveckling, och detsamma gäller ett flertal länder i norra Europa och Baltikum.</p><p>Under en kris är det helt avgörande att regering och myndigheter åtnjuter befolkningens förtroende för de åtgärder som vidtas. Alla begränsningar av och inskränkningar i människors frihet som beslutas av regeringen och dess myndigheter måste uppfattas som rimliga, logiska och väl avvägda. Här måste man undvika motstridiga besked och rekommendationer eller att komma med tvärsäkra påståenden om sakläget som man sedan tvingas ta tillbaka.</p><p>Tyvärr kantas den svenska pandemibekämpningen av motsatsen. Redan i inledningen av pandemin kom tvärsäkra påståenden från ansvarig myndighet om att smittan knappast skulle nå vare sig Europa eller Sverige - detta trots många internationella varningar om motsatsen. Den svenska strategin utmärktes sedan av att man i varje läge fattade beslut om åtgärder först efter att andra länder redan hade gjort det och att Sverige valde andra vägar än omvärlden utan att riktigt kunna motivera varför för den egna befolkningen. Det gällde exempelvis frågan om att prioritera flockimmunitet framför att stoppa smittspridningen. Det gällde avfärdandet av munskydd som verkningslösa, sen och otillräcklig testverksamhet samt sena och ologiska beslut om begränsningar av publik och folksamlingar.</p><p> STYLEREF Kantrubrik \\* MERGEFORMAT Svar på interpellationer</p><p>Vad gäller frågan om flockimmunitet säger statsrådet att det aldrig har varit en del av strategin att uppnå flockimmunitet, men det motsägs av uppgifter i medierna där man har kommit över interna mejl hos ansvarig myndighet som tydligt visar att det i varje fall är myndighetens mål att uppnå flockimmunitet. Det är ytterst olyckligt om regeringen och dess myndigheter har olika bild av den saken.</p><p>Om människor uppfattar regeringens och myndigheternas beslut om restriktioner som ologiska, motstridiga och svåra att förstå finns det en stor risk att man inte tar rekommendationer och råd på allvar. Det tvingar i sin tur fram ännu hårdare begränsningar och restriktioner. Nu är vi där, det vill säga att smittspridningen har ökat dramatiskt, och regeringen har konstaterat att människor inte följer råden och tyvärr inte alltid tar pandemin på allvar.</p><p>Allt fler ekonomer menar att det hade varit bättre med kortare perioder av total nedstängning av samhället än den långt utdragna period under snart ett år med begränsningar och restriktioner som slår hårt mot jobb, företagande och samhällsekonomi och uppenbarligen utan att påverka pandemin på ett effektivt sätt.</p><p>Regeringen fick i april genom en tillfällig undantagslag rätt att vidta mycket kraftfulla åtgärder för att bekämpa pandemin, men den lagen användes över huvud taget inte. Samma minister som hyllade lagen efter riksdagens beslut och sa att den säkerställde ett snabbt agerande och riksdagens inflytande har sedan gjort helt om och sagt att lagen var oanvändbar.</p><p>Fru talman! Grunden för krishantering i ett samhälle är tydliga och väl underbyggda beslut som skapar förtroende hos allmänheten. För mig är det uppenbart att det svenska agerandet under pandemin kännetecknats av motsatsen alldeles för ofta. Risken är att detta har urholkat förtroendet och efterlevnaden av de råd och riktlinjer som lämnats från regering och myndigheter.</p><p>Jag förväntar mig såklart inte att statsrådet ska föregripa kommande granskningar i kommissionen och i konstitutionsutskottet av hur regeringen och myndigheterna har hanterat pandemin, men jag vill ändå ställa två konkreta frågor till statsrådet.</p><p>Varför använde inte regeringen den tillfälliga lagen för att vidta åtgärder mot pandemin? Hur avser regeringen att agera framöver för att stärka förtroendet för den svenska pandemibekämpningen? Just nu går det faktiskt precis åt fel håll.</p>",
    "intressent_id": "0940980416614",
    "rel_dok_id": "H810162",
    "replik": "N",
    "systemdatum": "2021-02-05 16:19:59"
  }
}