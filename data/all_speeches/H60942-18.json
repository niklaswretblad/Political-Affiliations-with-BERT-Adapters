{
  "anforande": {
    "dok_hangar_id": "5020280",
    "dok_id": "H60942",
    "dok_titel": "Protokoll 2018/19:42 Onsdagen den 23 januari",
    "dok_rm": "2018/19",
    "dok_nummer": "42",
    "dok_datum": "2019-01-23 00:00:00",
    "avsnittsrubrik": "Nystart för en stärkt minoritetspolitik",
    "underrubrik": null,
    "kammaraktivitet": "ärendedebatt",
    "anforande_id": "aa4c40b9-9d2f-e911-9118-901b0e9b71a0",
    "anforande_nummer": "18",
    "talare": "Ida Karkiainen (S)",
    "parti": "S",
    "anforandetext": "<p>Herr talman! Strax före sommaruppehållet debatterade vi i den här kammaren regeringens proposition <em>En stärkt minoritetspolitik</em>. I den meddelade regeringen att den avsåg att återkomma med ytterligare förslag på området. Det har den nu gjort i form av skrivelsen <em>Nystart för en stärkt minoritetspolitik</em>, som är föremålet för denna debatt. Det kan vara värt för lyssnarna att notera att vi avser att återkomma med en större och bredare debatt på minoritetspolitikens område i vår då konstitutionsutskottet presenterar sitt betänkande om minoritetspolitik och går igenom alla minoritetspolitiska motioner.</p><p>Herr talman! På söndag är det Förintelsens minnesdag. Det är 74 år sedan människorna i koncentrationslägret Auschwitz befriades. Minnesdagen finns där som en stark påminnelse om vad som händer när nationalismen breder ut sig och begränsar vad ett land är till ett folk, en kultur och en identitet. Det är precis det som är begynnelsen till folkmord: exkludering, kategorisering och förtryck.</p><p>Även vårt land har förtryckt urfolk och minoriteter. Vår historia innehåller både rasbiologi och tvångsassimilering. Och än i dag förtrycks minoriteter runt om i världen. De fördrivs från sina hem, koloniseras och mördas.</p><p>Att ha en stark minoritetspolitik är därför en grund för en stark och välmående demokrati. Vi noterar att detta adresseras i skrivelsen.</p><p>Herr talman! Jag tror att jag aldrig tänkte särskilt mycket på Finland som ett annat land när jag var liten, trots att jag är född och uppvuxen i Haparanda, staden som ligger mitt i Bottenviksbågen och alldeles på nationsgränsen till Finland. Halva jag kommer från Finland, och nästan hela min släkt behärskar finska eller meänkieli.</p><p>Hemma på gården pratade vi alltid om våra grannar, inte bara de som bodde nästgårds utan också våra grannar på andra sidan Torneälven. De var grannar som vi en gång i tiden delade gårdar och släkt med då älven inte utgjorde en nationsgräns. Men när jag blev äldre blev gränsen tydligare, framför allt för att jag aldrig har behärskat finskan då vi inte talade det hemma. Svenskan är inte heller jättestark i Torneå. Men tydligast blev det kanske när det var dags för landskamp i hockey mellan Sverige och Finland. Då gick det hett till.</p><p>Jag minns när jag gick på högstadiet och en tv-kanal kom till Marielundsskolan där jag gick och gjorde ett reportage om modersmål. De ställde tio elever på rad, varav åtta stod ihop och två stod på kanten. De åtta som stod ihop hade finska som modersmål eller kunde prata finska. Jag och en till stod på kanten och representerade den andel som inte kunde finska.</p><p>Haparanda är en speciell stad på det sättet. De som inte förstår finska är i minoritet, och de som förstår och pratar finska är i majoritet.</p><p>Ni kan föreställa er vilken enorm rotlöshet det har skapat hos mig att inte kunna finska och att vara utanför. Jag trodde inte att jag skulle känna på det sättet när jag blev äldre.</p><p>Varför talar jag om det här? Jo, därför att finska och meänkieli tillsammans med samiska, romska och jiddisch är minoritetsspråk i Sverige. Sedan den 1 januari 2010 finns det också en lag om nationella minoriteter och minoritetsspråk. Det är i språken som minoritetspolitiken och kulturen lever. Det är litteraturen, sagorna, sångerna, talesätten och berättelserna som skvallrar om vår historia. Att språken överlever är därför också en fråga om överlevnad för minoriteterna.</p><p> STYLEREF Kantrubrik \\* MERGEFORMAT Nystart för en stärkt minoritetspolitik</p><p>I skrivelsen lyfter man fram flera saker som syftar till att stärka minoritetspolitiken ytterligare, bland annat när det gäller språk. Man vill ta fram ett handlingsprogram för att bevara språken och se över behovet av fler språkcentrum, som vi vet är starkt efterfrågat.</p><p>Övriga förslag handlar om att tydliggöra styrningen och myndighetsstrukturen och se till att samordningen, uppföljningen och utvecklingen blir bättre. De handlar också om att se över hälso- och sjukvården för minoritetsgrupperna och behovet av kunskap om de nationella minoriteternas hälsosituation. Kompetensförsörjning tas också upp i skrivelsen som en viktig del vad gäller minoritetsspråkig personal inom både hälso- och sjukvården och skolan.</p><p>Vi behöver också bli bättre på vår egen historia. Därför bedömer regeringen att kunskapen om och synligheten för de nationella minoriteterna behöver öka i samhället.</p><p>Minoritetspolitiken är också en fråga om solidaritet. Vi i den här generationen måste se till att ta ansvar så att vi inte äventyrar kommande generationers möjligheter att tala sina förfäders språk. Mänskliga rättigheter är inget vi kan ta för givet utan något som vi behöver jobba aktivt med i varje generation. Minoritetspolitikens syfte måste därför vara att få de rötterna att växa igen, så att färre känner sig rotlösa. Därför välkomnar vi en nystart för en stärkt minoritetspolitik.</p><p>Herr talman! Jag vill avsluta med att berätta en rolig historia. Landshövdingen och tidigare riksdagsmannen Ragnar Lassinantti skulle checka in på ett hotell i Malmö. Uppväxt i Tornedalen och med modersmålet meänkieli var Lassinantti, precis som jag och många andra tornedalingar, van vid att få frågor om var man kommer från och kommentarer kring om man inte är finsk eller tillhör Finland när man reser runt om i Sverige. Många kommenterar brytningen.</p><p>Där på hotellet kommenterade receptionisten Ragnar Lassinanttis bostadsort som var Pello, vilket de som minns honom vet. Receptionisten frågade om han kom från Finland, varpå Ragnar Lassinantti snabbt replikerade: \"Till skillnad från Malmö har Pello alltid varit svenskt.\"</p><p>Jag yrkar bifall till att skrivelsen ska läggas till handlingarna.</p><p>(Applåder)</p>",
    "intressent_id": "0509830681123",
    "rel_dok_id": "H601KU13",
    "replik": "N",
    "systemdatum": "2019-02-13 15:44:07"
  }
}