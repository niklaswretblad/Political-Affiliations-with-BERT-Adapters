{
  "anforande": {
    "dok_hangar_id": "5078158",
    "dok_id": "H80952",
    "dok_titel": "Protokoll 2020/21:52 Fredagen den 11 december",
    "dok_rm": "2020/21",
    "dok_nummer": "52",
    "dok_datum": "2020-12-11 00:00:00",
    "avsnittsrubrik": "Svar på interpellationerna 2020/21:79 och 158 om utökade taxikontroller och polisens användning av medel avsedda för kontroll av cabotagetransporter",
    "underrubrik": "",
    "kammaraktivitet": "interpellationsdebatt",
    "anforande_id": "b4a9e37b-c567-eb11-914e-901b0e9b71a0",
    "anforande_nummer": "122",
    "talare": "Statsrådet Mikael Damberg (S)",
    "parti": "S",
    "anforandetext": "<p> STYLEREF Kantrubrik \\* MERGEFORMAT Svar på interpellationer</p><p>Fru talman! Thomas Morell har frågat mig om jag avser att ge polisen i uppdrag att utöka taxikontrollerna, exempelvis genom regleringsbrevet. Vidare har Thomas Morell frågat mig om jag känner till om de 100 miljoner kronor som Polismyndigheten fick och som var öronmärkta för att stävja otillåtet cabotage har använts till avsett ändamål, och om jag vidtar några åtgärder.</p><p>Mot bakgrund av att båda interpellationerna avser styrningen av Polismyndighetens verksamhet på trafikområdet besvaras de samlat. </p><p>Interpellanten är väl medveten om betydelsen av Polismyndighetens kontroller av den tunga yrkestrafiken för att upprätthålla god trafiksäkerhet, sund konkurrens inom näringen och en god social situation för förarna. Kontrollerna är grundläggande i Polismyndighetens arbete med att förebygga, upptäcka och utreda brott. </p><p>Polismyndigheten fick i regleringsbrevet 2017 uppdraget att vidareutveckla sitt arbete med kontroller av cabotagetransporter och flygande inspektioner av nyttofordon samt säkerställa att insatserna på dessa områden förbättras. De åtgärder som myndigheten vidtar med anledning av dessa uppdrag ska redovisas i årsredovisningen till och med 2020. I kravet på återrapportering ingår att föra ett resonemang kring vilka effekter åtgärderna bedöms ha lett till eller bedöms komma att leda till. Vi inväntar alltså en slutlig redovisning från Polismyndigheten gällande detta, och jag ämnar inte föregripa den. </p><p>Kontrollen av yrkestrafik, inklusive taxitrafik, är en prioriterad fråga. Det ska vara tryggt att åka taxi. Infrastrukturministern har sagt att regeringen inte kommer att tveka att skärpa lagstiftningen om det behövs. Regeringen har därtill valt att se över hur kontrollverksamheten av yrkestrafik på väg bedrivs. En särskild utredare ska lämna förslag på förbättrande åtgärder för att fler ska följa reglerna på området. Inte heller i detta fall vill jag gå händelserna i förväg. Jag har dock höga förväntningar, och jag vet att utredningen för dialog med berörda myndigheter och intresseorganisationer, till exempel Svenska Taxiförbundet. </p><p>Avslutningsvis vill jag understryka att regeringen kommer att fortsätta sitt hårda arbete för att bekämpa kriminaliteten i samhället och på våra vägar. I detta sammanhang är det avgörande att ha en tillgänglig polis, ett starkt rättsväsen och en ändamålsenlig lagstiftning. Här utgör utbyggnaden av Polismyndigheten en central del, och regeringen genomför en historisk satsning på myndigheten. Vid utgången av juni passerade vi halvvägs till målet om 10 000 fler polisanställda, och ytterligare nära 3 000 polisstudenter är på väg ut i verksamheten de närmaste åren. Hur resurserna ska fördelas är en fråga för Polismyndigheten att besluta om. Genom sitt brottsförebyggande och brottsbekämpande arbete bidrar myndigheten också till att skapa förutsättningar för en konkurrensneutral yrkestrafik med rättvisa villkor. </p>",
    "intressent_id": "014744660015",
    "rel_dok_id": "H8C120201211ip",
    "replik": "N",
    "systemdatum": "2021-02-05 16:19:57"
  }
}