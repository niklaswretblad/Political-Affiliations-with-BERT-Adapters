{
  "anforande": {
    "dok_hangar_id": "5094243",
    "dok_id": "H809108",
    "dok_titel": "Protokoll 2020/21:108 Torsdagen den 15 april",
    "dok_rm": "2020/21",
    "dok_nummer": "108",
    "dok_datum": "2021-04-15 00:00:00",
    "avsnittsrubrik": "Debatt med anledning av vårpropositionens avlämnande",
    "underrubrik": "",
    "kammaraktivitet": "",
    "anforande_id": "9eb44f31-ade0-eb11-9153-901b0eac4c78",
    "anforande_nummer": "7",
    "talare": "Finansministern Magdalena Andersson (S)",
    "parti": "S",
    "anforandetext": "<p>Fru talman! En höjning av pensionsavgiften är någonting som bara långsiktigt skulle stärka pensionssystemet, och jag ser stora problem med pensionssystemet här och nu. Alldeles för många av dem som har jobbat ett helt långt yrkesliv i Sverige har en alldeles för låg pension. Många av dem är kvinnor, som har jobbat kanske i matbespisning eller som undersköterska. </p><p>Därför har regeringen under de senaste åren gjort viktiga insatser för att stärka de svenska pensionärernas ekonomi. Dels har vi avskaffat den orättvisa skatteklyftan, som ju bland annat Oscar Sjöstedt här i kammaren har röstat för att förlänga. Nu kommer den äntligen att avskaffas. Vi har också höjt bostadstillägget och förbättrat för garantipensionärerna. Därutöver har vi nu i år äntligen fått igenom ett särskilt pensionstillägg riktat just till dem som har jobbat men ändå har alltför låg pension, och det var en oerhört viktig reform för oss socialdemokrater.</p><p>På längre sikt är det två saker som behöver göras. Den ena rör pensionsåldern. I takt med att vi lever längre och blir friskare behöver vi också jobba längre upp i åldrarna, men det är viktigt att säga att detta ser olika ut för olika människor. Har man som läkare börjat jobba i 30-årsåldern kan man ju lägga på några år till, men har man jobbat som undersköterska sedan man var 20 finns inte samma möjlighet. Den flexibiliteten måste alltså finnas. Det är det ena. </p><p>Det andra som behöver göras är tydligt för mig som socialdemokrat: Vi socialdemokrater har gått till val på att höja pensionsavgiften för att långsiktigt stärka hela pensionssystemet. </p>",
    "intressent_id": "098412828516",
    "rel_dok_id": "",
    "replik": "Y",
    "systemdatum": "2021-07-09 14:00:24"
  }
}