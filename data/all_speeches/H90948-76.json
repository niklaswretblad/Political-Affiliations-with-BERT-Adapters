{
  "anforande": {
    "dok_hangar_id": "5115718",
    "dok_id": "H90948",
    "dok_titel": "Protokoll 2021/22:48 Fredagen den 17 december",
    "dok_rm": "2021/22",
    "dok_nummer": "48",
    "dok_datum": "2021-12-17 00:00:00",
    "avsnittsrubrik": "Svar på interpellationerna 2021/22:122 och 123 om behovet av ökade kontroller på väg och åkerinäringens förtroende för polisen",
    "underrubrik": "",
    "kammaraktivitet": "interpellationsdebatt",
    "anforande_id": "a17538a3-9595-ec11-916c-901b0e9b71a0",
    "anforande_nummer": "76",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p></p><p>Fru talman! Argumentationen måste ändå hänga lite grann ihop med hur det faktiskt ser ut när det gäller till exempel statistiken och kontrollverksamheten. Thomas Morell påstår att polisen inte bryr sig om det här. Samtidigt visar det sig att antalet kontroller har ökat kraftigt både av nyttofordon och av farligt gods. Antalet utfärdade sanktionsavgifter ökar. På punkt efter punkt levererar polisen mer kontroller. Dessutom har fler bilinspektörer rekryterats, bara för att ta upp en annan statistikpunkt.</p><p>Argumentationen hänger inte ihop. Om Morell påstår att polisen inte bryr sig om de här brotten men kontrollerna samtidigt ökar så kraftigt som de har gjort, då hänger det inte ihop.</p><p>Thomas Morell påstår att förtroendet för polisen är lågt. Jag säger att allmänhetens förtroende är rekordhögt. Då säger han att åkeriföretagens förtroende är jättelågt. Vad bygger han det på? Jo, på en enkät som 738 av 10 000 åkeriföretag har svarat på. Polisen må ha varit med för att genomföra enkäten, men det spelar väl ingen större roll för tillförlitligheten i den eller vilka slutsatser man kan dra av den. Om du har en svarsfrekvens på 15 procent kan du inte dra några större slutsatser av det, påstår jag.</p><p>Sedan är det naturligtvis så att vi har problem med cabotagetransporterna, svarttransporterna, även fortsättningsvis. Där vidtar man åtgärder för att öka kontrollerna. Man rekryterar också fler för att kunna klara av dem.</p><p>Det finns även andra problem. Thomas Morell tar upp stöld av drivmedel och diesel. Det är naturligtvis ett problem, men jag ser samtidigt att antalet anmälda stölder av drivmedel har mer än halverats sedan 2014. Även stölderna av diesel har halverats sedan 2014. Det måste man också ta till sig.</p><p>Vi fortsätter att satsa på polisen. Polisen har nu fler anställda än någonsin. Det finns fler poliser än någonsin. Det är fler som går utbildningarna än någonsin. Det som vi har gjort de senaste åren med nya utbildningsplatser och utökade möjligheter till rekrytering har också betydelse. Sedan 2015 har vi även återrekryterat 1 200 poliser som lämnat kåren men sedan har kommit tillbaka och vill jobba i polisen igen. Var fjärde polis som har lämnat kåren sedan 2015 har valt att återvända till polisen.</p><p>Fler utbildas, färre slutar och fler återvänder till polisen. Det måste man också se när man tittar på polisverksamheten i stort.</p><p>Fru talman! Polisen kommer att fortsätta att förstärka insatserna mot all typ av kriminalitet, också den här typen av kriminalitet som ibland kan hänga ihop med den organiserade kriminaliteten inte minst i en del av EU-länderna, där man ägnar sig åt detta för att tjäna stora pengar. Med sina nya resurser och med sina nya anställda kommer man att kunna göra ett ännu bättre jobb på vägarna.</p><p>Svartmåla inte polisen genom att försöka få det till att man inte bryr sig om de här brotten, för det gör man faktiskt.</p>",
    "intressent_id": "0473783431010",
    "rel_dok_id": "H910122, H910123",
    "replik": "N",
    "systemdatum": "2022-02-24 18:18:01"
  }
}