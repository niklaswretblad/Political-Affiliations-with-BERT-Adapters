{
  "anforande": {
    "dok_hangar_id": "5062380",
    "dok_id": "H709129",
    "dok_titel": "Protokoll 2019/20:129 Måndagen den 1 juni",
    "dok_rm": "2019/20",
    "dok_nummer": "129",
    "dok_datum": "2020-06-01 00:00:00",
    "avsnittsrubrik": "Svar på interpellationerna 2019/20:398 och 399 om stöd till regionala flygplatser",
    "underrubrik": "",
    "kammaraktivitet": "interpellationsdebatt",
    "anforande_id": "fe24fabc-0ebd-ea11-9135-901b0eac4c70",
    "anforande_nummer": "7",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p></p><p>Fru talman! Tack både till Sven-Olof Sällström och Lars Thomsson! Jag använde begreppet \"alarmistisk\" eftersom man av Sven-Olof Sällströms inlägg fick intrycket att flygplatser i hela Sverige just nu har lagt ned. Så är det ju inte. Det är en flygplats som har aviserat nedläggning - Västerås - och det gjordes dessutom före pandemin. </p><p>Det är klart att man precis som all annan flygrelaterad verksamhet brottas med ekonomiska utmaningar. Det är naturligt vare sig det handlar om Swedavia, regionala flygplatser, Luftfartsverket eller för den delen de marktjänstföretag som arbetar inom flyget. När det inte går några flyg är det naturligtvis så att själva grunden för finansieringen påverkas, och detta är ett av skälen till att vi har arbetat med kreditgarantier, upphandlar samhällsviktigt flyg och skjuter till resurser till kommuner och regioner.</p><p>När det gäller beredskapsflygplatser tror jag ändå att det är viktigt för den som lyssnar att man ser en skillnad. Vi har under många år haft tio beredskapsflygplatser i Sverige som, för att täcka hela detta land, har möjlighet att öppna med kort varsel för att till exempel serva med ambulans- och brandflyg. Därutöver finns kapacitet även i hela det övriga flygplatsnätet. Det vi nu tittar på är om vi behöver utöka den verksamheten. Fortfarande finns dock god kapacitet för både brand- och ambulansflyg.</p><p>Det som var viktigt i ett läge när allt kommersiellt flyg låg nere var att säkerställa att vi klarade dessa förbindelser. Därför gav regeringen i uppdrag till Trafikverket att upphandla samhällsviktigt flyg till Norrland och Gotland.</p><p>Jag säger, och har sagt vid flera tillfällen, att jag inte utesluter att detta är ett instrument som vi får använda även i andra sammanhang, precis som jag inte heller utesluter att vi kan komma att behöva göra mer insatser för att säkra en väl fungerande flygplatsstruktur. Den är viktig för Sverige, både utifrån erfarenheterna av bränderna för två år sedan, då vi såg hur viktigt det var med ett fungerande brandflyg, och i förlängningen för att se till att vi är ett land som har bra flygförbindelser. Det ska dock vara med ett flyg som ställer om, ett flyg som är hållbart och som inte minst, om det elektrifieras, kanske kommer att ha en helt annan struktur än den vi sett nu.</p><p>Regeringens utgångspunkt är alltså att se till att flyget ska finnas och ha starka förutsättningar att kunna återstartas. Vi följer naturligtvis utvecklingen med kapaciteten på flyget och flygplatserna. Vi är också hela tiden beredda att återkomma och föra en dialog med både branschorganisationer och kommuner och regioner om hur stöd ska utformas, och det utgår redan i dag ett ordentligt stöd till de regionala flygplatserna.</p><p>Som jag sa inledningsvis: Vi har en grundläggande utmaning i den flygplatsstruktur som bestämdes för snart 15 år sedan med uppdelningen mellan det statliga ansvaret och det kommunala, regionala och i viss mån också det privata ansvaret. Jag har velat ha en ordentlig genomlysning av den regionala flygplatsstrukturen, eftersom det blir tufft för en liten kommun med få resurser och, inte minst i detta läge, ett behov av att göra insatser för äldreomsorgen eller annat att uppbära också en flygplats. Då får vi bedöma vad det nationella intresset är, vilken flygplatsstruktur vi ska ha och hur mycket redundans vi behöver.</p><p></p><p>Det är det underlaget som Trafikverket arbetar med och som jag förväntar mig att få en bra rapport om i juni. Då kan vi med det som utgångspunkt titta på hur erfarenheterna både från brandflyget och från coronapandemin kan leda till rätt slutsatser och se vilken struktur vi ska ha framöver. Det gäller även vilken fördelning av kostnadsansvar vi ska ha framöver mellan stat, kommuner och regioner.</p>",
    "intressent_id": "0284192765516",
    "rel_dok_id": "H7C120200601ip",
    "replik": "N",
    "systemdatum": "2020-07-03 11:23:08"
  }
}