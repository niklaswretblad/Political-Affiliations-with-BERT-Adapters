{
  "anforande": {
    "dok_hangar_id": "5130898",
    "dok_id": "H909109",
    "dok_titel": "Protokoll 2021/22:109 Fredagen den 6 maj",
    "dok_rm": "2021/22",
    "dok_nummer": "109",
    "dok_datum": "2022-05-06 00:00:00",
    "avsnittsrubrik": "Svar på interpellation 2021/22:463 om Postnords efterlevnad av gällande lagstiftning",
    "underrubrik": "",
    "kammaraktivitet": "interpellationsdebatt",
    "anforande_id": "0a839754-be2a-ed11-9178-901b0e9b71a8",
    "anforande_nummer": "87",
    "talare": "Näringsministern Karl-Petter Thorwaldsson (S)",
    "parti": "S",
    "anforandetext": "<p>Herr talman! Thomas Morell har frågat mig vilka åtgärder jag avser att vidta för att säkerställa att ett statligt bolag efterlever den gällande lagstiftningen och att överträdelser som i fallet som tidningen Proffs rapporterat om inte återupprepas.</p><p>Regeringen arbetar intensivt med att främja sund konkurrens, trafiksäkerhet och en god arbetsmiljö inom vägtransportsektorn. Av den anledningen har regeringen infört nya regler på vägtransportområdet, bland annat genom att skärpa beställaransvar och möjliggöra så kallad klampning. </p><p>Sverige har även drivit på i EU för att få igenom ett så kallat mobilitetspaket, som antogs sommaren 2020. Som en del av genomförandet av mobilitetspaketet införde regeringen i maj 2021 nya sanktionsavgifter för överträdelser mot kör- och vilotidsreglerna. Då blev det även möjligt att besluta om förskott på sanktionsavgift till exempel när föraren har tillbringat den normala veckovilan i fordonet. </p><p>Den 1 december 2021 höjdes sanktionsavgiften vid otillåtna cabotagetransporter från 40 000 kronor till 60 000 kronor. Det innebär att Sverige har bland de högsta sanktionsavgifterna i hela EU. Budskapet är tydligt: Goda arbetsvillkor och rättvis konkurrens ska gälla på vägarna.</p><p>Bolag med statligt ägande lyder under samma lagar som privatägda bolag, till exempel aktiebolagslagen. I aktiebolagslagen finns en uppdelning av ansvar mellan ägare, styrelse och ledning. Det är bolagets styrelse och ledning som ansvarar för bolagets organisation och förvaltningen av dess angelägenheter samt den löpande förvaltningen av bolagets operativa verksamhet.</p><p>Jag utgår från att bolag med statligt ägande följer lagar och regler. Därutöver ska bolag med statligt ägande enligt statens ägarpolicy agera föredömligt inom området hållbart företagande och i övrigt agera på ett sådant sätt att de åtnjuter offentligt förtroende. Jag förutsätter att även detta följs.</p><p>Postnord beslutade i slutet av 2021 om nya mål för en hållbar logistik som sträcker sig till mitten av decenniet. Jag ser fram emot att följa bolagets arbete med den uppdaterade hållbarhetsagendan. </p><p>Näringsdepartementet för en kontinuerlig dialog med Postnord om utmaningarna i leverantörskedjan för vägtransporter och vikten av att bolaget säkerställer ordning och reda samt sjysta villkor hos alla sina leverantörer. Jag ser allvarligt på rapporterna om bristande regelefterlevnad. Detta är frågor som jag fortsatt kommer att prioritera i samtal och ägardialoger med bolaget. </p>",
    "intressent_id": "0354791692918",
    "rel_dok_id": "H910463",
    "replik": "N",
    "systemdatum": "2022-09-02 14:54:48"
  }
}