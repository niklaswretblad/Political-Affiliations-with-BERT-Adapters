{
  "anforande": {
    "dok_hangar_id": "5055914",
    "dok_id": "H70975",
    "dok_titel": "Protokoll 2019/20:75 Fredagen den 14 februari",
    "dok_rm": "2019/20",
    "dok_nummer": "75",
    "dok_datum": "2020-02-14 00:00:00",
    "avsnittsrubrik": "Svar på interpellationerna 2019/20:268 och 275 om bärgning av gifttunnor i Bottenhavet",
    "underrubrik": "",
    "kammaraktivitet": "interpellationsdebatt",
    "anforande_id": "e1d276cb-2d74-ea11-9134-0090facf175a",
    "anforande_nummer": "1",
    "talare": "Miljö- och klimatministern Isabella Lövin (MP)",
    "parti": "MP",
    "anforandetext": "<p> Svar på interpellationer</p><p>Fru talman! Lars Beckman har frågat mig vilka regeringsuppdrag som har getts till ansvariga myndigheter för att påbörja ett arbete med att ta upp och identifiera gifttunnorna i Östersjön. Lars Beckman frågar också om regeringen i regleringsbrev har instruerat ansvariga myndigheter att påbörja ett arbete med att ta upp de gifttunnor som har identifierats. Lars Beckman har återigen frågat mig vad det beräknas kosta att ta upp gifttunnorna i Östersjön samt vilken budget regeringen har avsatt för detta år 2020.</p><p>Även Jörgen Berglund har frågor om bärgning av de gifttunnor som dumpats utanför Sundsvall och Gotland. Jörgen Berglund frågar om det i regleringsbreven för 2020 finns uppdrag att påbörja arbetet för att ta upp gifttunnorna och varför arbetet inte kan påbörjas trots att frågan om betalningsansvar inte är uppklarad. Jörgen Berglund har slutligen frågat mig om jag delar hans oro för gifttunnorna och i så fall när arbetet beräknas vara klart. </p><p>Eftersom frågorna rör de dumpade gifttunnorna utanför Sundsvall och Gotland ger jag här ett samlat svar.</p><p>Fru talman! Att jag delar riksdagsledamöternas oro för miljögifter i våra hav och vatten råder det inget tvivel om. Kvicksilver är dessutom ett av de farligaste miljögifterna. Att sanera förorenade områden från miljögifter är en viktig fråga för regeringen, vilket vi har visat tydligt. Anslaget har aldrig varit så stort som det är i dag och uppgår till totalt nästan 900 miljoner kronor jämfört med drygt 400 miljoner kronor 2014.</p><p>Jag vill återigen påminna om att för budgetåret 2019 beslutade riksdagen att anvisa 100 miljoner kronor mindre till anslaget jämfört med det som regeringen föreslog i budgetpropositionen för 2019. På regeringens förslag förstärktes därefter anslaget i vårändringsbudgeten för 2019.</p><p>I Naturvårdsverkets regleringsbrev för 2020 framgår att minst 100 miljoner kronor ska användas för sanering av miljögifter för minskad spridning i hav och vatten, särskilt för sanering av förorenade sediment.</p><p>En grundläggande princip inom miljörätten är att förorenaren betalar. Den som orsakat föroreningarna, eller i vissa fall den som äger en fastighet, ska därför enligt miljöbalken stå för kostnaderna för undersökning och efterbehandling. Det statliga bidraget för sanering av förorenade områden är till för insatser där det inte finns någon som kan hållas ansvarig för att betala hela eller delar av insatsen.</p><p>Jag vill i detta sammanhang därför understryka vikten av att vi hanterar våra gamla miljöskulder på ett ansvarsfullt sätt för att minska risker för människan och miljön. För att det statliga bidraget ska användas effektivt fördelar myndigheterna medel efter en nationell plan för att se till att de områden som utgör störst risk blir åtgärdade först.</p><p>Eftersom anslaget aldrig kommer att kunna hantera alla Sveriges förorenade områden är det viktigt att en ansvarsutredning alltid görs så att förorenaren betalar i de fall där det går. Länsstyrelsen i Västernorrlands län arbetar fortfarande för att fastställa det miljörättsliga ansvaret för de dumpade tunnorna.</p><p>Ledamöterna lyfter att Länsstyrelsen i Västernorrlands län skriver att de dumpade gifttunnorna \"kan utgöra en mycket stor risk för människors hälsa och miljön\". Problemet är att över 1 000 av de riskklassade förorenade områdena runt om i landet kan utgöra en mycket stor risk för människa och miljö och behöver åtgärdas.</p><p>Trots ökade medel för sanering av förorenade områden undviker vi därför inte behovet av prioritering. Alla länsstyrelser prioriterar därför de mest förorenade områdena i länet, och enligt Länsstyrelsen i Västernorrlands läns nyligen uppdaterade lista finns de dumpade gifttunnorna på plats 8. Enligt länsstyrelsen finns det alltså andra prioriterade områden med stor risk för människa och miljö att åtgärda.</p><p> STYLEREF Kantrubrik \\* MERGEFORMAT Svar på interpellationer</p><p>Som jag redogjorde för i höstas har regeringen inga beräkningar på vad det skulle kosta att ta upp de dumpade gifttunnorna eller någon tidsplan för arbetet, eftersom det krävs ytterligare undersökningar för att kunna besluta om vad som är den mest lämpliga åtgärden, vilket påverkar både kostnader och tidsplan.</p><p>Regeringen beslutade under 2019 om ett regeringsuppdrag till flera myndigheter som tar ett större grepp om föroreningarna i Sveriges hav och vatten. Uppdraget syftar till att bland annat öka kunskapen om utbredningen av förorenade sediment i våra hav och vatten för en bättre nationell överblick. Uppdraget omfattar också risker för att miljögifter sprids och vilka åtgärdsalternativ som lämpar sig bäst.</p><p>Sveriges geologiska undersökning bidrar i regeringsuppdraget bland annat genom att kartlägga förorenade sedimentområden med sitt undersökningsfartyg. Detta uppdrag kan på så vis bidra till bättre kunskap om de dumpade gifttunnorna.</p>",
    "intressent_id": "0911490574010",
    "rel_dok_id": "H7C120200214ip",
    "replik": "N",
    "systemdatum": "2020-04-01 17:31:34"
  }
}