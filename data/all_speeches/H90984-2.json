{
  "anforande": {
    "dok_hangar_id": "5124596",
    "dok_id": "H90984",
    "dok_titel": "Protokoll 2021/22:84 Fredagen den 18 mars",
    "dok_rm": "2021/22",
    "dok_nummer": "84",
    "dok_datum": "2022-03-18 00:00:00",
    "avsnittsrubrik": "Svar på interpellation 2021/22:294 om inre utlänningskontroller",
    "underrubrik": "",
    "kammaraktivitet": "interpellationsdebatt",
    "anforande_id": "3d021b44-a7da-ec11-916f-901b0eac4c70",
    "anforande_nummer": "2",
    "talare": "Maria Malmer Stenergard (M)",
    "parti": "M",
    "anforandetext": "<p>Fru talman! Det är svårt att i dessa tider inte inleda med några ord om det fruktansvärda som det ukrainska folket nu går igenom till följd av att Ryssland valt att starta krig mot Ukraina. Våra tankar finns självklart hos det ukrainska folket. </p><p>Deras öde påminner också om hur viktig demokratin är, och därför är det viktigt för oss som fortfarande kan utöva våra demokratiska rättigheter att fortsätta göra det.</p><p>En viktig del i svensk demokrati är att riksdagen granskar regeringens verksamhet. Det kan bland annat göras genom interpellationer. Den interpellation som jag har ställt och som vi debatterar i dag handlar om inre utlänningskontroller. Vad är då det? Jo, det är kontroller som huvudsakligen polisen genomför för att upptäcka personer som vistas här illegalt.</p><p>De inre utlänningskontrollerna har minskat med 80 procent på tio år, från 42 500 år 2012 till bara 9 400 förra året. Minskningen har dessutom skett under en period då invandringen har ökat kraftigt och behovet av inre utlänningskontroller borde vara ännu större - absolut inte mindre.</p><p>Tyvärr är det alltför många som går under jorden och blir en del av ett skuggsamhälle som bara växer och som är nära förknippat med lidande och kriminalitet. Det borde leda till fler kontroller - inte färre.</p><p>Skuggsamhället stod bokstavligt talat i statsministerns farstu för någon månad sedan. Jag tänker på den kvinna som påträffades när hon skulle städa statsministerns bostad fast hon inte hade rätt att vistas i landet. Men trots det tycks regeringen inte se allvaret i problemen.</p><p>Detta speglas i det mycket vaga uppdrag som regeringen har gett Polismyndigheten för 2022. Det står så här: \"Inre utlänningskontroll ska bedrivas i en för ändamålet tillräcklig omfattning och med adekvata resurser i hela landet.\"</p><p></p><p>Formuleringen om att inre utlänningskontroll ska bedrivas i \"tillräcklig omfattning\" kan kanske tolkas som någon form av målsättning, men det går inte att utifrån den målsättningen mäta om myndigheten uppfyller målet. Vad är tillräcklig omfattning? Regeringen ger inte ens det uttryckliga uppdraget att de inre utlänningskontrollerna ska öka i förhållande till föregående år, vilket är väldigt allvarligt mot bakgrund av att de har minskat under så många år - samtidigt som skuggsamhället har ökat.</p><p>Jag har i min interpellation bett Morgan Johansson att förklara vad hans uppdrag till myndigheten egentligen betyder. Vilket antal genomförda inre utlänningskontroller under 2022 menar ministern skulle leva upp till regleringsbrevets mål om \"en för ändamålet tillräcklig omfattning\"? Kommer Morgan Johansson att ta fram en mätbar och begriplig målsättning för hur många inre utlänningskontroller som polisen ska genomföra de kommande åren? Tyvärr hör jag inga konkreta svar på mina frågor i Morgan Johanssons svar.</p><p>Om jag tittar på statistiken hittills för 2022, då kravet på inre utlänningskontroller i \"tillräcklig omfattning\" gäller, blir jag än mer bekymrad. Fram till i onsdags hade man i år genomfört totalt 1 653 inre utlänningskontroller - på två och en halv månad. Det är betydligt färre än vad man genomförde under bara en enda månad, januari, 2014. Anser Morgan Johansson verkligen att det antalet lever upp till kravet på \"tillräcklig omfattning\"?</p>",
    "intressent_id": "0572788110724",
    "rel_dok_id": "H910294",
    "replik": "N",
    "systemdatum": "2022-05-23 16:47:57"
  }
}