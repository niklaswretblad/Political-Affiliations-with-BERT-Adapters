{
  "anforande": {
    "dok_hangar_id": "5090589",
    "dok_id": "H80994",
    "dok_titel": "Protokoll 2020/21:94 Tisdagen den 16 mars",
    "dok_rm": "2020/21",
    "dok_nummer": "94",
    "dok_datum": "2021-03-16 00:00:00",
    "avsnittsrubrik": "(forts.) Svar på interpellation 2020/21:523 om milt väder som försämrar vägarnas skick",
    "underrubrik": "",
    "kammaraktivitet": "interpellationsdebatt",
    "anforande_id": "be67a6d6-95bf-eb11-9156-901b0e9b71a8",
    "anforande_nummer": "87",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p>Fru talman! Det är fascinerande. Eftersom Thomas Morell oroar sig för vädret och hur det påverkar vägstandarden valde jag att ta tillfället i akt och säga att det inte bara är väder utan klimatförändringar. Världens forskare varnar för att klimatförändringarna kommer att göra stora delar av världen obeboeliga. Miljontals människor demonstrerar världen över sin oro för klimatförändringarna. En av dem är Greta Thunberg. Jag tror att det var Björn Söder som twittrade vad han tycker om henne och hennes insatser.</p><p>Man hör Sverigedemokraterna, precis som Thomas Morells gamla parti Moderaterna, lägga fram förslag som i princip aktivt försämrar klimatet. Det är sänkt bensinskatt - 7 miljarder kronor vill man lägga på det och på ökade utsläpp. Det är sänkt flygskatt, och man vill dra ned på klimatanslagen. Detta kommer att leda till kraftiga försämringar av klimatet och till ökat slitage på vägarna.</p><p>Sverigedemokraterna har en stor utmaning i att försöka få trovärdighet, inte minst när Thomas Morells svar är att bygga ut järnvägen. Om det ändå hade varit så väl, men jag vet att Sverigedemokraterna i sin budgetmotion i princip bara hade vägprojekt.</p><p>Sedan är det EU-trailrar och effektivare transporter. Det är ingen jätteambitiös klimatpolitik, får man säga. För att ändå ta frågan om EU-trailrar och längre och tyngre fordon har vi jobbat med den länge från regeringens sida och även med att skapa sjysta villkor inom transportnäringen. Vi lägger inte bara 164 miljarder - en historisk summa - på vägunderhåll för att förbättra vägstandarden, utan vi ser också till att vi kan lägga över en ökad andel av godset på järnväg och sjöfart för att minska vägslitaget.</p><p>Vi gör rekordstora investeringar i järnvägen och också i sjöfarten för att minska belastningen. Och så vill vi se till att den seriösa delen av åkerinäringen får förutsättningar att ställa om, inte minst genom att få sjysta konkurrensvillkor.</p><p>Vi har jobbat systematiskt med det som Thomas Morell och jag har debatterat ofta, nämligen att införa sanktionsavgifter och klampning, ökade poliskontroller, beställaransvar och, inte minst, ett mobilitetspaket som ska göra att det blir lika villkor. I mobilitetspaketet fanns en viktig del, och det var utstationeringen - att se till att de utländska lastbilschaufförer som kör i Sverige ska ha samma löner och villkor och att utstationering från dag ett ska gälla.</p><p></p><p>Ungefär samtidigt som Thomas Morell var aktiv inom Moderaterna röstade man i riksdagen och reserverade sig mot reglerna om utstationering. Min fråga till Thomas Morell är: Om det nu är så att ni är tunna när det gäller klimatpolitiken, vad tycker ni om utstationeringsreglerna? Är det rimligt att vi kräver utstationering från dag ett, så att vi får sjysta konkurrensvillkor och så att svenska åkare får en bra möjlighet att få resurser att investera i trafiksäkra fordon och i bra arbetsvillkor och kanske också minska belastningen på vägnätet? Detta skulle vi alla tjäna på.</p>",
    "intressent_id": "0284192765516",
    "rel_dok_id": "H810523",
    "replik": "N",
    "systemdatum": "2021-05-28 11:20:20"
  }
}