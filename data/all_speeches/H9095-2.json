{
  "anforande": {
    "dok_hangar_id": "5104720",
    "dok_id": "H9095",
    "dok_titel": "Protokoll 2021/22:5 Fredagen den 17 september",
    "dok_rm": "2021/22",
    "dok_nummer": "5",
    "dok_datum": "2021-09-17 00:00:00",
    "avsnittsrubrik": "Svar på interpellation 2020/21:885 om simundervisningen i skolan",
    "underrubrik": "",
    "kammaraktivitet": "interpellationsdebatt",
    "anforande_id": "657fbaf8-372c-ec11-915b-901b0eac4c78",
    "anforande_nummer": "2",
    "talare": "Kristina Axén Olin (M)",
    "parti": "M",
    "anforandetext": "<p>Fru talman! Att kunna simma är nödvändigt i Sverige. Med alla våra vatten, sjöar, hav och varma somrar är simning inte bara viktigt av säkerhetsskäl utan även av sociala skäl.</p><p>I år har statistiken varit mörk när det gäller drunkningsolyckor. Bara i juli drunknade 26 personer, vilket var 15 personer fler än samma tid förra året. Hitintills i år har över 80 personer drunknat, vilket tyder på att även totalen i år kommer att bli väldigt tråkig.</p><p>I tidningen Läraren, som också finns på lararen.se, gjorde Lenita Jällhage i våras ett antal artiklar om simundervisningen i skolan. Det är nämligen så att ingen vet hur många av våra barn som i dag kan simma. Senast Skolverket gjorde en sådan undersökning var 2014, och då kunde 95 procent av våra barn simma. Precis som skolministern Anna Ekström säger ingår simkunskap i idrottsämnet. Till exempel ska man i årskurs 6 kunna simma 200 meter varav 50 meter på rygg. Men sedan 2014 har skolan förändrats, och ingen vet hur många som nu kan simma.</p><p>En lärare i Malmö vittnade om att av hans 44 elever i årskurs 6 kunde 35 inte simma under vårterminen. Alltså kunde 9 av 44 simma. Det är otroligt oroande - säkerhetsmässigt, som sagt var, men också socialt. Att inte kunna simma som tonåring i Sverige när vi har soliga, fina dagar kan vara förödande.</p><p>Jag frågade därför skolminister Anna Ekström om Skolverket kan göra en ny kartläggning, en ny enkät, rörande hur många barn i Sverige som faktiskt kan simma eftersom den senaste kartläggningen gjordes 2014. Jag frågade också om Skolinspektionen skulle kunna granska hur simundervisningen i skolan fungerar så att vi vet vad problemet är. Är det logistiken, är det pengar eller finns det andra anledningar till att simkunnigheten verkar sjunka i Sverige?</p>",
    "intressent_id": "0502490570219",
    "rel_dok_id": "H9C120210917ip",
    "replik": "N",
    "systemdatum": "2021-10-13 17:12:51"
  }
}