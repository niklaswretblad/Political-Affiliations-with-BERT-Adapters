{
  "anforande": {
    "dok_hangar_id": "5068124",
    "dok_id": "H80914",
    "dok_titel": "Protokoll 2020/21:14 Torsdagen den 24 september",
    "dok_rm": "2020/21",
    "dok_nummer": "14",
    "dok_datum": "2020-09-24 00:00:00",
    "avsnittsrubrik": "Svar på interpellation 2020/21:3 om moratorium för kompetensutvisningar",
    "underrubrik": "",
    "kammaraktivitet": "interpellationsdebatt",
    "anforande_id": "6e227c2c-fd0e-eb11-9146-901b0e9b71a8",
    "anforande_nummer": "19",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Herr talman! Det märks att det är länge sedan Moderaterna styrde Sverige. Det hör man i inlägget. Ta bara förslaget om att regeringen skulle gå in med ett moratorium och stoppa eventuella utvisningar. Regeringsformen, vår grundlag, säger att regeringen inte kan ingripa i myndighetsutövning, utan det är myndigheterna som tillämpar svensk lag. Skulle jag göra detta skulle jag omedelbart hamna i konstitutionsutskottet - med all rätt, skulle jag vilja påstå. </p><p>Vill man påverka detta får man göra det med lagstiftning, och då måste det passera riksdagens kammare. Det som Boriana Åberg föreslår går alltså inte.</p><p>Låt mig också påminna, herr talman, om att detta i grunden är Moderaternas lagstiftning. Det var ju ni som drev igenom det här systemet för tio år sedan. Det blev fel på oerhört många sätt, inte minst eftersom vi fick världens mest generösa arbetskraftsinvandringsregler. </p><p>Vi är, vågar jag påstå, det enda land i världen som har arbetskraftsinvandring inte bara för yrken där det är brist på arbetskraft utan också för yrken där det inte är någon brist. Till exempel har vi arbetskraftsinvandring för personliga assistenter, städare och serveringspersonal på kaféer. Det finns inga andra länder som har en så generös lagstiftning som just Sverige. Det har lett till enorma problem med fusk och fiffel. Det finns handel med arbetstillstånd. Arbetsgivare exploaterar enskilda arbetstagare, för när de väl är här är de helt i händerna på arbetsgivaren. Detta måste vi nu göra något åt.</p><p> STYLEREF Kantrubrik \\* MERGEFORMAT Svar på interpellationer</p><p>I det utredningsuppdrag som jag har gett till den särskilde utredaren ingår att bekämpa den typ av fusk, fiffel, människoexploatering och handel med arbetstillstånd som moderatreglerna har lett till. Det ska bli otroligt skönt att kunna genomföra det.</p><p>Nu pratar Boriana Åberg om högkvalificerad arbetskraft, alltså de som kanske har högskoleutbildning och centrala positioner. År 2017 skedde det en praxisändring från domstolarnas sida som innebar att när det gäller mindre fel som personen inte skulle ha kunnat påverka själv ska man ha en mycket mer generös, flexibel inställning.</p><p>Sedan dess har också bifallsandelen ökat kraftigt. Vet Boriana Åberg vad bifallsandelen när det gäller förlängningsärenden är för en högskoleutbildad? Det är 99 procent. 99 procent av alla förlängningar av arbetskraftsinvandringsärenden som gäller högskoleutbildade beviljas. Så har vi 1 procent som inte beviljas av olika skäl. Det kan ha varit oegentligheter. Det kan vara så att man har försökt skarva med regelverket. Det kan också vara något annat.</p><p>Min slutsats är att om 99 procent av alla ärenden beviljas, hur svårt kan det då vara att följa reglerna? Är regelverken verkligen så komplicerade och svåra att arbetsgivare och arbetstagare inte klarar av att följa dem, när 99 procent beviljas?</p><p>Nu har vi i alla fall en översyn även av detta, och jag får som sagt ett betänkande den 1 februari. Då ska vi se hur regelverket eventuellt kan behöva utvecklas ytterligare för en del av de enskilda fall som kan finnas i den sista procenten. Man ska dock vara medveten om att det är den storleksordningen på problemen som vi talar om: 99 procent av alla ärenden beviljas alltså vad gäller fortsatt uppehållstillstånd.</p>",
    "intressent_id": "0473783431010",
    "rel_dok_id": "H8033",
    "replik": "N",
    "systemdatum": "2020-10-15 17:44:02"
  }
}