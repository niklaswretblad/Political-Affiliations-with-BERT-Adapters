{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "5594bf96-a1ad-eb11-914f-901b0eac4c78",
    "anforande_nummer": "189",
    "talare": "Pål Jonson (M)",
    "parti": "M",
    "anforandetext": "<p>Fru talman! Den första meningen i EU:s första säkerhetsstrategi, som skrevs i början på 2000-talet, löd: Europa har aldrig tidigare varit så välmående, så säkert och så fritt som det är i dag. I den andra säkerhetsstrategin, som skrevs för några år sedan, löd den första meningen i stället: Vi befinner oss i en djup existentiell kris, både inom och bortom unionens gränser.</p><p>Dessa två tidsdokument speglar rätt så väl det dramatiska årtionde som Europa och övriga världen genomgått. Olika kriser har avlöst varandra: finanskris, skuldkris, flyktingkris, handelskris och nu coronakris.</p><p>Pandemin är den största kris som världen genomgår på global nivå sedan andra världskrigets slut. Allt är dock inte nattsvart. Ljuset i tunneln är som sagt vaccinerna. De har genom ett enormt arbete, kreativitet och innovationer tagits fram på cirka tio månader. Normalt tar en sådan process tio år.</p><p></p><p>Fru talman! Vaccinerna gör skillnad. De bedöms enligt vissa studier kunna rädda upp till 150 miljoner människoliv. Det råder ingen tvekan om att pandemin kommer att vara en viktig katalysator för teknisk, social och geopolitisk förändring, och vi har nog bara sett början.</p><p>Fru talman! Joe Bidens tillträde som USA:s president inger hopp för dem av oss som tror att världen blir bättre när Europa och USA samarbetar. Det behövs nu en gemensam transatlantisk agenda för global samverkan, och jag ser tre områden som extra viktiga.</p><p>För det första behöver vi utveckla gemensamma strategier för att ta oss an de geopolitiska utmaningarna från Ryssland och Kina.</p><p>För det andra behöver vi ett fördjupat samarbete kopplat till nya teknologier såsom AI, digitalisering, 5G och cyber. Förslaget att inrätta ett gemensamt handels- och teknologiråd mellan EU och USA skulle kunna föra denna fråga framåt.</p><p>För det tredje behöver vi ett ett mycket djupare samarbete över Atlanten kopplat till klimatfrågan. USA:s återinträde i Parisavtalet skapar nya möjligheter för det.</p><p>Fru talman! Nato är det starkaste uttrycket för den transatlantiska länken. Det är det enda forum där nordamerikaner och européer träffas varje dag för att bemöta och ta sig an olika säkerhetsutmaningar. Det är också Nato som utgör ryggraden i den europeiska säkerhetsstrukturen, som Ryssland återkommande utmanar genom att med militärt våld försöka flytta de europeiska gränserna.</p><p>President Biden har tydligt deklarerat att han kommer att satsa på Nato. Beskedet på den säkerhetspolitiska konferensen i München nu i veckan att USA inte kommer att ta hem trupper från Tyskland är ett positivt tecken.</p><p>Även Storbritannien satsar på att vidareutveckla sin relation med Nato. Det framhåller man i samband med den översyn man nu gör på utrikes- och försvarsområdet som kommer att presenteras i mars. Storbritannien bidrar också till stabilitet och säkerhet i Östersjöområdet genom att ta ansvar för en av Natos stridsgrupper i Estland och snabbinsatsstyrkan Joint Expeditionary Force. Efter Storbritanniens utträde ur EU ligger 80 procent av de samlade försvarsutgifterna i det euroatlantiska området inom Nato men utanför EU.</p><p>Efter att britterna lämnade EU har vi förlorat viktig säkerhets- och försvarspolitisk kompetens inom EU. Det är allvarligt för EU i allmänhet och Sverige i synnerhet, framför allt eftersom det tyvärr blev ett avtalslöst brexit när det kom till säkerhets, utrikes- och försvarspolitiken. Sverige har därmed förlorat sin viktigaste allierade inom EU på detta område samtidigt som vår viktigaste utrikes- och säkerhetspolitiska plattform tyvärr har blivit försvagad.</p><p>Allt detta kommer att få konsekvenser för Sveriges säkerhetspolitiska vägval.</p><p>Moderaternas linje är sedan länge tydlig. Vi vill se ett svenskt Natomedlemskap. Då skulle vi få tillgång till ett samarbete med bindande försvarsförpliktelser och ingå i Natos gemensamma försvarsplanering. Därmed skulle vi inte längre behöva hoppas, tro eller önska att vi får hjälp av andra Natomedlemmar vid ett väpnat angrepp, utan vi skulle faktiskt veta det. Det skulle också skapa en helt annan stabilitet och trygghet än den spindelväv av internationellt försvarssamarbete som har byggts upp av denna regering under senare år.</p><p></p><p>Fru talman! För Moderaterna har det aldrig funnits något motsatsförhållande mellan att verka för ett svenskt Natomedlemskap och att fördjupa EU:s säkerhets- och försvarssamarbete. Vi vill både och, till skillnad från regeringen, som jag ibland upplever vill varken eller.</p><p>Det har föreslagits att EU bör utvecklas till en gemensam försvarsunion fram till 2025, som en europeisk pelare inom Nato. Regeringen är emot detta, sannolikt eftersom det påverkar den militära alliansfriheten. Vi moderater är dock öppna för det om det både stärker Nato och kan vidareutveckla EU:s försvarssamarbete.</p><p>Sverige behöver nu en tydlig agenda för vad vi vill åstadkomma med EU:s försvarssamarbete. Detta är extra angeläget nu, fru talman, när man har påbörjat ett arbete med att ta fram en strategisk kompass för de hot, risker och sårbarheter som föreligger när det gäller Europas säkerhet men också för den ambitionsnivå som EU ska ha på detta område i framtiden.</p>",
    "intressent_id": "0642224351118",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}