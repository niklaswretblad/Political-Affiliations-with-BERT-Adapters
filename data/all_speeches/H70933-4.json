{
  "anforande": {
    "dok_hangar_id": "5047225",
    "dok_id": "H70933",
    "dok_titel": "Protokoll 2019/20:33 Fredagen den 15 november",
    "dok_rm": "2019/20",
    "dok_nummer": "33",
    "dok_datum": "2019-11-15 00:00:00",
    "avsnittsrubrik": "Prövning av yrkande om misstroendeförklaring mot justitie- och migrationsminister Morgan Johansson",
    "underrubrik": "",
    "kammaraktivitet": "",
    "anforande_id": "44c03c73-8317-ea11-912c-901b0e9b71a8",
    "anforande_nummer": "4",
    "talare": "Andreas Carlson (KD)",
    "parti": "KD",
    "anforandetext": "<p>Herr talman! Sverige och dess invånare drabbas nu mer eller mindre dagligen av grova våldsdåd. Det handlar om explosioner utanför flerfamiljshus, om blodiga uppgörelser på öppen gata, om mordbränder och om personrån med extrema våldsinslag, för att ta några exempel.</p><p>Senast häromdagen kunde vi läsa om en ung grabb som inte bara rånades på allt utom sina underkläder utan dessutom fick en del av örat avskuret. Förövarna var omkring tio till antalet - som rovdjur som plågar i flock.</p><p>Skulden för dessa hänsynslösa handlingar - dessa grymheter - faller inte på någon annan än gärningsmannen. Den faller inte på samhället, inte på skolan och inte heller på justitieminister Morgan Johansson, för som kristdemokrater tror vi på den enskilda personens ansvar.</p><p>Personalismen, som kristdemokratin vilar på, ser varje människa som ofullkomlig men ändå med fri vilja och egen moral. Personalismen lär oss även att människans moral delvis hänger samman med vilka hon umgås med och speglar sig i. Här finns förklaringen till att människan är kapabel både till kärleksfulla handlingar och till de mest bestialiska av gärningar.</p><p> STYLEREF Kantrubrik \\* MERGEFORMAT Prövning av yrkande om misstroendeförkla-ring mot justitie- och migrationsminister Morgan Johansson</p><p>I de kriminella gäng som nu hotar vårt samhälle premieras brutaliteten. Därför måste statsmakten vara hård. Därför måste gängen krossas.</p><p>Att staten inte har varit hård och inte har förmått att krossa gängen har bidragit till att deras skräckvälden har tillåtits att breda ut sig. Det har skadat hela vårt samhälle och förflyttat gränsen mellan det extrema och det vardagliga.</p><p>Handen på hjärtat nu! Är det någon i den här kammaren som tror att vilket som helst av de grövre brott som drabbat oss de senaste veckorna och månaderna inte hade toppat alla nyheter om de hade skett för 10, 20 eller 30 år sedan? Är det någon som tror att de inte hade varit det dominerande samtalsämnet i flera dagar, kanske till och med flera veckor?</p><p>Tänk tillbaka på den tidens extrema brott och hur platserna där de utfördes för alltid hamnat i det kollektiva minnet, som Åmsele, Stureplan eller Malexander! Tänk sedan på dagens brott! Är det någon som fritt ur minnet kan räkna upp de stadsdelar där bomberna har detonerat, där de ryska automatkarbinerna har avfyrats? Jag trodde inte det heller.</p><p>Herr talman! Detta är vad vi kämpar mot: dels våldet i sig, dels effekterna på samhället. Vi kämpar mot en trend som gör att även en ren krigshandling snabbt glöms bort, blir en i mängden som gör det fullkomligt naturligt för människor att planera sitt boende utifrån var man kan antas slippa nästa skottlossning, nästa sprängning. Det är här justitieminister Morgan Johanssons ansvar måste diskuteras och prövas, inte för våldet utan för saktfärdigheten när det gäller att möta våldet, inte för bränderna men för oförmågan att släcka dem.</p><p>Sveriges riksdag, vi här inne, har fattat en lång rad beslut som alla syftade till att slå sönder gängen och trygga gatorna. Besluten handlar om både vår yttre och vår inre säkerhet. Justitieminister Morgan Johansson har låtit dem samla damm i någon byrålåda på Justitiedepartementet.</p><p>Som om detta inte vore nog har regeringen med Morgan Johansson i spetsen aktivt missat chanser att göra saker som skulle göra skillnad på riktigt. Kronexemplet är naturligtvis förhandlingarna om insatserna mot gängvåldet under hösten, som havererade.</p><p>Jag hade med mig inte mindre än 168 färdiga tillkännagivanden, beslutade av oss här i riksdagen, till samtalen. Regeringen kom i stort sett tomhänt. De socialdemokratiska och miljöpartistiska förhandlarna kunde knappt enas sinsemellan. Förhandlingarna visade sig vara politisk teater, en pr-kupp vars syfte var att köpa regeringen tid.</p><p>Men det är inte regeringens problem som vi är satta att lösa, herr talman. Det är inte regeringens trygghet som är satt under hot. Vår enda möjliga slutsats blir därför, även om Kristdemokraterna saknar förtroende för hela regeringen, att Morgan Johanssons sätt att utöva ämbetet inte gett oss något annat val än att stödja misstroendevotumet.</p><p>(Applåder)</p>",
    "intressent_id": "0542160909628",
    "rel_dok_id": "",
    "replik": "N",
    "systemdatum": "2019-12-05 18:20:16"
  }
}