{
  "anforande": {
    "dok_hangar_id": "5098855",
    "dok_id": "H809129",
    "dok_titel": "Protokoll 2020/21:129 Fredagen den 28 maj",
    "dok_rm": "2020/21",
    "dok_nummer": "129",
    "dok_datum": "2021-05-28 00:00:00",
    "avsnittsrubrik": "Svar på interpellation 2020/21:652 om prostatacancer",
    "underrubrik": "",
    "kammaraktivitet": "interpellationsdebatt",
    "anforande_id": "32a28ea4-3516-ec11-9160-901b0e9b71a0",
    "anforande_nummer": "91",
    "talare": "Socialministern Lena Hallengren (S)",
    "parti": "S",
    "anforandetext": "<p></p><p>Herr talman! Per Ramhorn har frågat mig vad jag och regeringen avser att göra för att korta väntetiderna för personer som drabbas av prostatacancer.</p><p>Cancervården är en viktig fråga för regeringen. Regeringen och Sveriges kommuner och regioner, SKR, har träffat en överenskommelse om att under 2021 fortsätta arbetet för en mer jämlik, effektiv och tillgänglig cancervård. Regeringen har avsatt 600 miljoner kronor under 2021 för det arbetet.</p><p>Prostatacancer är den vanligaste cancersjukdomen i Sverige och den vanligaste cancerrelaterade dödsorsaken bland män. Omkring 120 000 svenska män lever med diagnosen, och förekomsten ökar kraftigt med stigande ålder. Statistiken visar att överlevnaden för cancerpatienter ökar, också för patienter med prostatacancer. Men det finns fortfarande stora utmaningar på prostatacancerområdet </p><p>Den enskilt viktigaste åtgärden för en mer jämlik och tillgänglig cancervård är de standardiserade vårdförloppen, så kallade SVF. Sedan 2015 har regeringen stöttat införandet av 31 SVF i cancervården som täcker över 95 procent av alla cancerdiagnoser. Av alla cancerpatienter 2019 utreddes 70 procent enligt ett SVF, vilket är i enlighet med målnivån för 2020. Genom SVF har nu fler patienter en jämlik, strukturerad och sammanhållen utredningsgång för cancer - i hela Sverige.</p><p>SVF innebär att det för varje cancerdiagnos finns maximala ledtider som också beskriver hur lång tid varje moment i utredningen minst behöver ta för att kunna utföras med bibehållen kvalitet, från det att misstanke om cancer uppstår till start av behandling. De utgör ingen utlovad vårdgaranti utan är mycket högt ställda mål för hur snabbt utredningen skulle kunna genomföras.</p><p>År 2015 infördes SVF för prostatacancer för att öka förutsättningarna för att korta kötiderna i prostatacancervården, men det stämmer att det fortfarande finns stora utmaningar på området.</p><p>Andelen patienter som utretts inom maximala ledtider för SVF för prostatacancer ökade från våren 2019 till hösten 2020 för att sedan sjunka igen under våren 2021. De som väntat allra längst, alltså mer än 46 dagar, har dock blivit färre sedan 2019.</p><p>Att patienter får den vård de har behov av i rimlig tid är en prioriterad fråga för regeringen. Därför stöder regeringen också regionernas arbete med att korta väntetiderna generellt i vården. För att stödja regionernas tillgänglighetsarbete har regeringen tillsatt Sveriges första nationella delegation för ökad tillgänglighet i hälso- och sjukvården med fokus på kortare väntetider. Regeringen har även avsatt 3 miljarder kronor 2021 för att korta väntetiderna i vården. </p><p>Covid-19-pandemin orsakar uppskjutna vårdbehov inom många områden, bland annat cancervården. Regeringen har avsatt 4 miljarder kronor per år för 2021 respektive 2022 för att stödja regionerna i hanteringen av covid-19-relaterad vård och uppskjuten vård till följd av pandemin. I en ändringsbudget föreslår regeringen ytterligare 2 miljarder, vilket innebär att totalt 6 miljarder avsätts för ändamålet.</p><p>Under 2021 har regeringen betalat ut 78 miljoner kronor till regionala cancercentrum för deras fortsatta arbete med bland annat organiserad prostatacancertestning. Det finns flera syften med att organisera prostatacancertestning. Ett av de främsta är att göra testningen mer jämlik och att förbättra tidig upptäckt av prostatacancer.</p><p></p><p>Under de senaste åren har det kommit flera tester som kan komplettera PSA-provet. Dessa tilläggstester syftar till att minska andelen män som behöver genomgå vävnadsprov efter PSA-testning och därigenom minska överdiagnostiken. Socialstyrelsens bedömning är dock att det vetenskapliga underlaget för detta behöver kompletteras för att myndigheten ska kunna ge en rekommendation om screening för prostatacancer med PSA-prov kompletterat med annat test före vävnadsprovtagning.</p><p>Avslutningsvis: Det pågår studier, bland annat i Sverige, som undersöker olika metoder som skulle kunna komplettera PSA-provet. Resultat från några av dessa studier skulle kunna få betydelse vid en ny bedömning. Socialstyrelsen bevakar löpande utvecklingen på området och om screening för prostatacancer bör prövas på nytt.</p>",
    "intressent_id": "0853395328224",
    "rel_dok_id": "H810652",
    "replik": "N",
    "systemdatum": "2021-09-15 17:00:50"
  }
}