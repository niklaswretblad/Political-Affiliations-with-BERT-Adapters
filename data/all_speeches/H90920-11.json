{
  "anforande": {
    "dok_hangar_id": "5110962",
    "dok_id": "H90920",
    "dok_titel": "Protokoll 2021/22:20 Fredagen den 22 oktober",
    "dok_rm": "2021/22",
    "dok_nummer": "20",
    "dok_datum": "2021-10-22 00:00:00",
    "avsnittsrubrik": "Svar på interpellation 2021/22:26 om Tullverkets kontroller av yrkesförare",
    "underrubrik": "",
    "kammaraktivitet": "interpellationsdebatt",
    "anforande_id": "1759a75d-df4d-ec11-915f-901b0eac4c70",
    "anforande_nummer": "11",
    "talare": "Thomas Morell (SD)",
    "parti": "SD",
    "anforandetext": "<p>Fru talman! Tack för svaret, finansminister Magdalena Andersson!</p><p>Man kan ju räkna i pengar vad en trafikolycka kostar samhället. När jag lämnade trafikpolisen räknade man med att en dödsolycka kostar samhället ungefär 17 miljoner, och jag lämnade trafikpolisen 2007. Att den siffran är betydligt högre i dag är ganska sannolikt. Men när det gäller att människor dödas och skadas i trafikolyckor går det inte att räkna i pengar. Ett förlorat människoliv går det inte att sätta en prislapp på; det är ju en fullständig katastrof för familjen.</p><p>Vad som hände natten till den 24 augusti var att ett lastbilsekipage gick av vägen på E4:an vid Gränna. Den var lastad med bland annat 26 ton stålbalkar, och bruttovikten för ekipaget låg på ungefär 45 ton. Har finansministern åkt E4:an förbi Gränna vet hon att det är nivåskillnad mellan färdriktningarna. Den här bilen gick alltså av, ned mot mötande, for nedför en slänt - det var en nivåskillnad där - och landade ute på vägbanan för mötande. Om det hade kommit en personbil där är det lätt att räkna ut vad resultatet hade blivit. Hela ekipaget landade nämligen på den motsatta körbanan. </p><p>Eftersom det är motorväg är det väl troligt att en personbil skulle ha hållit 110 kilometer i timmen, och lastbilen höll sannolikt 80. Det visade sig vara en utländsk förare som var drogpåverkad. Nu har domen fallit, och det blev fängelse. Det tycker jag är jättebra, för det är där man ska sitta om man inte kan hålla sig borta från droger när man kör tunga fordon.</p><p>Bara ett litet tag efter detta gick en bil av vägen igen, på nästan exakt samma plats. Även denna gång var det en utländsk drogpåverkad förare. Om man lyssnar på vad Tullverket säger vet man att de tar ungefär två förare i veckan, och sedan har vi de här olyckorna på E4:an som kunde ha fått oerhörda konsekvenser om det hade blivit en träff med mötande fordon. Mörkertalet är alltså stort. Hur många är det där ute som sitter och kör påverkade? </p><p></p><p>Jag noterade i svaret från finansministern att det finns ett förslag som bereds vidare inom Regeringskansliet. Det är naturligtvis bra, men som vi har sagt i så många andra debatter: Varför tar det så sagolikt lång tid? Den här frågan har nämligen inte dykt upp så där poff, som en nyårsraket, utan detta har pågått under ganska lång tid. Det är många som har påtalat den utveckling vi har sett på vägen. Det har alltså funnits god tid att göra någonting fram till nu, och man borde ha kommit längre än att man bereder en utredning. Det måste jag faktiskt säga. </p><p>Jag hoppas innerligt att finansministern nu försöker skynda på detta så att vi får ut verktyg och mer resurser. Det handlar om att åtminstone stoppa dem vid gränsen så att de inte kommer in. De är ju så fräcka att de till och med har narkotikan upplagd på bordet inne i hytten så att de kan ta en dos då och då för att orka köra. De skäms inte ens för att det ligger narkotika i hytten! Det hade ju varit en sak om de stoppade undan den så att den inte ska synas, men den ligger helt öppet. Det finns bilder från Tullverket där man ser hur de har lagt upp linor för att det ska gå snabbt och enkelt att stärka sig för att fortsätta köra. </p>",
    "intressent_id": "0880018341619",
    "rel_dok_id": "H91026",
    "replik": "N",
    "systemdatum": "2021-11-25 12:04:14"
  }
}