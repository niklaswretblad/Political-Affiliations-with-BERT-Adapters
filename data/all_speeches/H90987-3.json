{
  "anforande": {
    "dok_hangar_id": "5125660",
    "dok_id": "H90987",
    "dok_titel": "Protokoll 2021/22:87 Torsdagen den 24 mars",
    "dok_rm": "2021/22",
    "dok_nummer": "87",
    "dok_datum": "2022-03-24 00:00:00",
    "avsnittsrubrik": "Ändringar i statens budget för 2022 - Stöd till Ukraina med efterfrågad försvarsmateriel",
    "underrubrik": "",
    "kammaraktivitet": "ärendedebatt",
    "anforande_id": "3b521f3c-2fe0-ec11-916f-901b0eac4c70",
    "anforande_nummer": "3",
    "talare": "Per Söderlund (SD)",
    "parti": "SD",
    "anforandetext": "<p>Fru talman! Jag vill börja med att yrka ett starkt bifall till utskottets förslag till beslut.</p><p>Fru talman! Även om situationen i Ukraina har varit svår ända sedan Ryssland olagligt annekterade Krim 2014 är den 24 februari 2022 ett datum som biter sig fast i vårt minne. Det var den morgonen vi vaknade till nyheten att Ryssland hade påbörjat en storskalig invasion av Ukraina. Och det var den dagen freden i Europa upphörde att existera.</p><p></p><p>Vi har sedan dess tagit del av hemska bilder i medierna som visar hur civilbefolkningen drabbas av kriget. Det är bilder på civila som beväpnas för att försvara sitt land i en heroisk kamp mot en numerärt överlägsen fiende samtidigt som sjukhus bombas, civila angrips när de försöker fly krigets förödelse och små barn skadas eller dödas i krigets fasor. Det är obeskrivligt hemska bilder som inte lämnar någon oberörd.</p><p>Rysslands invasion av Ukraina är ett brott mot folkrätten. Det är ett fullskaligt militärt angrepp mot en demokratisk stat i Europa, något som vi inte har sett sedan andra världskriget.</p><p>Ukraina kämpar just nu för sin överlevnad. Det är en kamp för rätten att som ett fritt land och ett fritt folk göra sina egna val, för att leva ett fritt liv och leva i fred med sina grannar. Det är något som vi ofta tar för givet i vår egen lilla del av världen.</p><p>Men Ukrainas kamp är också en kamp för den frihet vi känner i resten av Europa - fred, frihet och möjligheter för alla länder att utvecklas i den riktning de själva önskar. Ukraina utkämpar en kamp för demokrati och frihet inte bara i sitt land utan i hela Europa. För det ska vi vara Ukraina evigt tacksamma.</p><p>Fru talman! I dag är det fyra veckor sedan Ryssland inledde den storskaliga invasionen av Ukraina. En så stark motståndare som Ryssland är inte lätt att ta sig an. Men det ukrainska folket har stått för en närmast övermänsklig bedrift i försvaret av sitt land. Få trodde att de effektivt skulle kunna motstå ett ryskt angrepp under någon längre tid.</p><p>I dag, fyra veckor efter att invasionen inleddes, är vi många som är imponerade av det heroiska ukrainska motståndet som har fått den ryska offensiven att tappa kraft. Det står nu klart att ryska stridsvagnar, stridsfordon, helikoptrar, flygplan, artilleri- och underhållsfordon med mera har förstörts i större mängd än någon kunde föreställa sig för fyra veckor sedan.</p><p>Det har blivit uppenbart att motivationen hos de ryska trupperna inte kan mäta sig med den vi ser hos det ukrainska folket. Det är motivation som är avgörande för hur framgångsrik vardera sida i kriget kommer att vara i slutänden. På just den punkten verkar Ukraina ha ett stort övertag. Men det kanske är ett av få övertag de faktiskt har.</p><p>I fråga om militär materiel och antal soldater har den ryska armén ett mycket stort övertag. Ukraina är därför i stort behov av stöd utifrån för att kunna försvara sitt land.</p><p>Fru talman! Flera länder har skickat en stor mängd krigsmateriel till Ukraina under de gångna veckorna. Men materielen förbrukas i en snabb takt, och Ukraina är i behov av mer utrustning för att kunna fortsätta kampen för sitt folks frihet. De är i stort behov av varierande materiel, däribland vapen för att bekämpa pansar- och luftstridskrafter.</p><p>Därför är jag mycket glad över att riksdagen i dag kommer att fatta ännu ett beslut om att stärka det ukrainska försvaret med ytterligare välbehövlig materiel. Det ger det ukrainska försvaret och det ukrainska folket hopp i en mycket mörk tid. För mig och mitt parti är det självklart att vi ska ge det ukrainska folket det stöd vi kan. För oss är det självklart att vi ska ge det ukrainska folket hopp om en framtid utan krig.</p>",
    "intressent_id": "0492644357418",
    "rel_dok_id": "H901FiU46",
    "replik": "N",
    "systemdatum": "2022-05-30 17:43:55"
  }
}