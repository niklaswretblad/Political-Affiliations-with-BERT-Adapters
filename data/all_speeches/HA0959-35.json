{
  "anforande": {
    "dok_hangar_id": "5166264",
    "dok_id": "HA0959",
    "dok_titel": "Protokoll 2022/23:59 Onsdagen den 8 februari",
    "dok_rm": "2022/23",
    "dok_nummer": "59",
    "dok_datum": "2023-02-08 00:00:00",
    "avsnittsrubrik": "Försvarspolitik och totalförsvar",
    "underrubrik": "",
    "kammaraktivitet": "",
    "anforande_id": "c4cee550-efa7-ed11-917f-901b0eac4c70",
    "anforande_nummer": "35",
    "talare": "Martin Melin (L)",
    "parti": "L",
    "anforandetext": "<p>Herr talman! Det säkerhetspolitiska läget för vårt land och för Europa har snabbt förändrats och kraftigt försämrats. Det fruktansvärda anfallskrig som Ryssland utsätter Ukraina för är helt oacceptabelt. I förlängningen är det inte bara en stor fara för det ukrainska folket utan också ett hot mot freden och friheten i Europa.</p><p>Vi har alla tagit del av de våldsamheter som Ryssland utsätter civilbefolkningen i Ukraina för - tortyr, våldtäkter och plundringar. Och varje dag dör soldater som försvarar sitt land och faktiskt också försvarar Europa. Men vi ser också rapporteringar om det ukrainska modet och framgångarna med att försvara sitt land. Därför är det av största vikt att Sverige med kraft agerar för att Ukraina även i fortsättningen ska få ett starkt stöd så att försvarsviljan kvarstår och försvarsförmågan även i fortsättningen förblir hög.</p><p>Sveriges många och stora militära och humanitära stödpaket är viktiga och måste följas av fler. Det är särskilt angeläget att Sverige fullföljer planerna att sända Archer till Ukraina och fortsätter att i samverkan med andra länder planera för ett utvidgat och uthålligt stöd till Ukraina och på sikt även för återuppbyggnaden av landet när kriget är över och Ukraina har segrat.</p><p>I dag behandlar vi en lång rad motioner inom området försvar och säkerhet. Det är glädjande att det i dag finns ett brett politiskt stöd för att stärka vår försvarsförmåga. Så har det inte alltid varit.</p><p>Länge stod Liberalerna ensamma i fråga om ett svenskt Natomedlemskap. Självklart skulle det ha varit bättre om vi ansökt om medlemskap redan där för 20 år sedan, vilket vi liberaler ville. Men nu gläder vi oss åt att det finns ett brett stöd även från andra partier som har förstått vikten av att ingå i försvarsalliansen. Vi liberaler tackar extra för detta.</p><p>Sverige måste samarbeta med andra länder för att stärka säkerheten i vår del av världen. Vårt förestående Natomedlemskap är ett viktigt steg, inte bara för Sverige utan även för Nato. Även om det finns en del hinder på vägen för vårt Natomedlemskap är det nödvändigt att vi från svensk sida fortsätter att förbereda vårt inträde i försvarsalliansen, för vi kommer en dag att bli medlemmar i Nato.</p><p>Jag välkomnar också vad som länge har varit Liberalernas linje i säkerhetspolitiken, utöver Natomedlemskapet, nämligen en rejäl ökning av resurserna till försvaret och ett utvecklat civilt försvar. Att fler personer deltar i civil- och värnplikt, något som bara för en kort tid sedan framstod som otänkbart, nu är på väg att genomföras i rask takt och med en allt bredare enighet i riksdagen är glädjande.</p><p>Det betyder dock inte att vi kan luta oss tillbaka. Ambitionerna på försvarsområdet måste fortsätta öka. Den stora nedrustningen av svenskt försvar som pågått under decennier har gjort oss sårbara. Därför är det viktigt att den nya försvarsberedningen nu utarbetar konkreta förslag för att skapa förutsättningar för att kraftigt stärka Sveriges försvar.</p><p>Natos rekommendation att medlemsländerna bör lägga 2 procent av bnp på försvarsanslag är en rimlig målsättning. Men hur dessa 2 procent ska räknas är en öppen fråga. Liberalerna menar att det i slutändan inte är procentsatsen som är det viktigaste utan det är vår försvarsförmåga och vad den kräver i form av ekonomisk satsning. Vi bedömer att det på kort sikt kan behövas en större satsning för att snabbt stärka vårt försvar för att vi sedan ska kunna landa på en mer långsiktigt hållbar nivå.</p><p>Herr talman! Låt mig få säga några ord om det civila försvaret som dessvärre också har varit kraftigt eftersatt under lång tid. Det är viktigt att regeringen nu prioriterar att stärka och utveckla även det civila försvaret av vårt land. Jag vill peka på en viktig förändring som regeringen har aviserat och som vi liberaler i många år har drivit och velat se komma tillbaka, nämligen civilplikten. Den ska nu återinföras och främst då inom den kommunala räddningstjänsten, som har en viktig funktion inte bara i krig utan även under höjd beredskap och i fredstid. </p><p>Vi måste stå rustade på alla fronter och vara förberedda på det värsta. Totalförsvaret måste stärkas. Den dag då det värsta händer är det för sent. Med civilplikten blir Sverige betydligt bättre rustat och bättre förberett på krig och katastrofer.</p><p>Herr talman! Det har som sagt inkommit många motioner som berör försvarspolitiken och som vi har behandlat här i riksdagen. Det är bra att engagemanget för frågorna är stort och att många intressanta förslag har presenterats.</p><p>De stora förändringar som det nya säkerhetspolitiska läget i Europa och det kommande Natomedlemskapet medför gör att det finns skäl att se över målen och resurserna för det militära försvaret. I Försvarsberedningens fortsatta arbete kommer många av frågorna att belysas, och vi ska kanske i dag inte föregripa den viktiga diskussion som kommer att föras. Vi liberaler ser dock gärna en bred överenskommelse för ett starkare militärt försvar. Tillsammans kan vi värna vår frihet och vår framtid.</p>",
    "intressent_id": "0576122429317",
    "rel_dok_id": "",
    "replik": "N",
    "systemdatum": "2023-02-08 21:30:23"
  }
}