{
  "anforande": {
    "dok_hangar_id": "5082960",
    "dok_id": "H80974",
    "dok_titel": "Protokoll 2020/21:74 Tisdagen den 2 februari",
    "dok_rm": "2020/21",
    "dok_nummer": "74",
    "dok_datum": "2021-02-02 00:00:00",
    "avsnittsrubrik": "Svar på interpellation 2020/21:333 om säkerheten vid Sis ungdomshem",
    "underrubrik": "",
    "kammaraktivitet": "interpellationsdebatt",
    "anforande_id": "8fab2706-bb9e-eb11-9152-901b0e9b71a8",
    "anforande_nummer": "25",
    "talare": "Johan Hultberg (M)",
    "parti": "M",
    "anforandetext": "<p>Fru talman! Jag tackar socialministern för svaret på min interpellation, som jag tycker är oerhört angelägen.</p><p>Bakgrunden till interpellationen är en tudelad oro som jag har. Jag är orolig över den mycket bristfälliga säkerheten inom Statens institutionsstyrelse, med väldigt många rymningar av personer som är där under tvångsvård eller är dömda till sluten ungdomsvård. Jag är också orolig över att Sis verksamhet i stort inte håller tillräckligt hög kvalitet, att Sis inte tillräckligt bra lyckas axla och fullfölja sitt uppdrag att ge viktig vård och behandling till inte minst ungdomar som är på glid.</p><p>Vi ska komma ihåg, fru talman, att de allra flesta ungdomar som vårdas inom Sis inte är dömda. Lejonparten av ungdomarna är där av andra anledningar. Om de inte får hjälp och stöd kanske de utvecklar en brottslig livsstil. De har ofta missbruksproblem, allvarliga psykosociala problem och utmaningar, men de är inte dömda. En liten minoritet är dömda. Min oro är i mycket att den lilla grupp som vårdas enligt lagen om sluten ungdomsvård stjäl fokus från behovet av att utveckla vården av dem som vårdas enligt LVU.</p><p>År 2019 fanns det 663 platser inom Sis för LVU men bara 68 för LSU. Sedan tillkommer dessutom den missbruksvård som Sis bedriver riktat mot vuxna.</p><p>Det är viktigt att ha klart för sig att det bara är en liten del Sis uppdrag som handlar om att ge vård till ungdomar som är dömda. Det är alldeles uppenbart, tycker jag och Moderaterna, att Sis inte klarar av att uppfylla det uppdrag de har att ge dömda ungdomar en vård eftersom så många fritas och avviker.</p><p>Fru talman! En förutsättning för en lyckad vård är naturligtvis att de som är där kvarstannar. I fjol var det hela 26 rymningar. Det ska ställas i relation till de 68 platser vi talar om.</p><p>Moderaterna har länge drivit att ansvaret för just de ungdomar som har begått grova brott ska flyttas från Statens institutionsstyrelse till en särskild enhet inom Kriminalvården. Moderaterna tycker heller inte att man ska blanda ungdomar med erfarna kåkfarare.</p><p>Det är alldeles uppenbart på det viset att Sis inte - som ministern egentligen var inne på i sitt svar - är rustat för att hantera det klientel som nu kommer med väldigt brottsaktiva ungdomar. Dessa har ett omfattande eget våldskapital men också ett våldskapital i ryggen som kommer från andra kriminella nätverk.</p><p>Vi har sett fritagningar. Det är oerhört allvarligt. Det är inte bara så att ungdomar har avvikit på en promenad eller liknande. Det är bättre att ge Sis möjlighet att utveckla sin verksamhet att ge vård och behandling till ungdomar som har psykosociala problem och att de kan fokusera på det genom att flytta ansvaret till den myndighet som har kunskap och kompetens när det gäller säkerhet, nämligen Kriminalvården.</p><p>Varför vill inte socialministern ta det steget?</p>",
    "intressent_id": "069309987221",
    "rel_dok_id": "H810333",
    "replik": "N",
    "systemdatum": "2021-04-16 15:53:24"
  }
}