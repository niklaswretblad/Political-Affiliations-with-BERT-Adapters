{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "9e77235a-6cad-ed11-917f-901b0eac4c70",
    "anforande_nummer": "168",
    "talare": "John E Weinerhall (M)",
    "parti": "M",
    "anforandetext": "<p>Herr talman! Världen är en oroligare plats än på mycket länge. Vi lever i en allvarsam tid. På vår egen kontinent rasar ett fullskaligt anfallskrig från Ryssland mot Ukraina. Vår del av världen har inte upplevt en mer osäker tid sedan andra världskriget. Samtidigt som kriget rasar i Europa tornar också mörka moln upp sig i andra delar av världen. Därför skulle jag vilja tillåta mig att göra en mer fjärran utblick i dag.</p><p>Den världsordning som världen sedan kalla kriget har vant sig vid ställs på sin spets när vi nu ser inte minst ett Fastlandskina med tydliga maktambitioner såväl ekonomiskt som militärt. För att möta det kinesiska hotet krävs ett enat och samlat Europa tillsammans i nära samarbete med Förenta staterna. Vi behöver en stark transatlantisk länk, och den är avgörande för att upprätthålla den regelbaserade världsordning vi förlitar oss på.</p><p>Såväl Kina som Europa och Sverige har tjänat på den handel och det utbyte som har vuxit sig stora under de senaste decennierna. Detta ger dock inte anledning till att vara naiv. Det är tydligt att vi har olika intressen, och investeringar får aldrig sätta europeiska och svenska säkerhetsintressen på ända. </p><p>Kritisk infrastruktur och strategiskt viktiga anläggningar och strukturer i vårt samhälle måste skyddas från andras intressen. Många är de länder i Europa som har tummat på den principen. Och även på andra kontinenter, inte minst Afrika, har Kina köpt sig ett stort inflytande. Det kan visa sig bli en dyrköpt läxa, herr talman.</p><p>Ett Kina som är på offensiven kräver allas vår vaksamhet. Det kinesiska agerandet i Sydkinesiska sjön med dess anspråk på i princip hela bihavet och dess annekteringar av ögrupper väcker stor oro. Pekings niostreckspolicy saknar juridisk grund och inkräktar på grannländernas territorialvatten. Härtill kommer också Kinas påtryckningar och återkommande hot mot Taiwan. Passagerna i Sydkinesiska sjön är oerhört viktiga för världshandeln eftersom hälften av världens båtlast går där. Dessutom uppskattas det att det finns stora naturtillgångar i form av olja och gas i området. Det finns alltså såväl stora ekonomiska som säkerhetspolitiska aspekter som spelar in i regionen.</p><p>Herr talman! Europeiska unionen och Kina behöver varandra för handel och tillväxt. Samtidigt är det viktigt att relationen präglas av den säkerhetshänsyn som är nödvändig för vår säkerhet. Handeln måste också präglas av en gemensam respekt för regelefterlevnad av exempelvis Världshandelsorganisationens ramverk. Här är också det transatlantiska samarbetet oerhört viktigt, och det vore önskvärt att EU och Förenta staterna går hand i hand. I ett handelspolitiskt spel med handelskrig präglat av en stundtals protektionistisk inriktning finns i slutändan bara förlorare. Det gör inte vare sig oss eller någon annan rikare.</p><p>Herr talman! Sverige har en lång historia som ett frihandelsvänligt land. Det är genom handel och samarbete vi skapar både välstånd och djupare relationer till andra länder. Men Sverige har också en lång tradition av att arbeta för och lyfta fram mänskliga rättigheter. Här är det viktigt att Sverige fortsätter att vara en tydlig röst och att vi gemensamt i EU och med Förenta staterna sätter press på andra länder samtidigt som vi handlar med varandra och samarbetar på exempelvis miljö- och klimatområdet. Men vi får aldrig tolerera kränkningar av mänskliga rättigheter.</p><p>Det handlar bland annat om minoriteter såsom tibetanerna med deras situation i det icke-autonoma Tibet eller uigurerna i Xinjiang. Men det är inte bara etniska minoriteter som är hårt ansatta av kulturell och religiös förföljelse, utan det gäller också i stort i Kina. Den politiska friheten är i det närmaste helt kringskuren och pressfriheten avskaffad, och kulturcensuren är mycket omfattande. Den fängslade svenska medborgaren, författaren och förläggaren Gui Minhai är bara ett exempel på detta.</p><p>Herr talman! I den här debatten vill jag påminna om att det svenska engagemanget för en ordning där rätt går före makt måste fortsätta såväl i vårt närområde som över hela världen - inte minst i Kina.</p><p>(Applåder) </p><p>I detta anförande instämde Gustaf Göthberg (M).</p>",
    "intressent_id": "0742883909221",
    "rel_dok_id": "",
    "replik": "N",
    "systemdatum": "2023-02-15 21:07:53"
  }
}