{
  "anforande": {
    "dok_hangar_id": "5120103",
    "dok_id": "H90966",
    "dok_titel": "Protokoll 2021/22:66 Tisdagen den 15 februari",
    "dok_rm": "2021/22",
    "dok_nummer": "66",
    "dok_datum": "2022-02-15 00:00:00",
    "avsnittsrubrik": "Svar på interpellation 2021/22:301 om uteblivna utvisningar",
    "underrubrik": "",
    "kammaraktivitet": "interpellationsdebatt",
    "anforande_id": "3853ade4-36c2-ec11-9167-901b0eac4c78",
    "anforande_nummer": "85",
    "talare": "Pontus Andersson (SD)",
    "parti": "SD",
    "anforandetext": "<p>Fru talman! Det märks tydligt på statsrådet Anders Ygeman att det är valår. I debatt efter debatt rabblas samma fraser upp gång på gång. Vi hör dem från Anders Ygeman men också från hans ministerkollegor: Vi behöver göra mer. Vi ska vända på varje sten. Det är begrepp som återkommer när socialdemokratiska ministrar ska förklara varför Sverige, det land som de styrt i snart åtta år, är på väg åt fel håll. Egentligen är begreppen bara en annan version av Stefan Löfvens citat om att vi varit naiva. Men de tyder åtminstone på att Socialdemokraterna nu inser att saker inte går som de tänkt och att någonting måste göras.</p><p>Fru talman! Om jag ställer frågan direkt till statsrådet när Socialdemokraterna insåg att invandringssituationen var ohållbar kommer förmodligen svaret att bli: i samband med migrationskrisen 2015. Under detta år invandrade över 160 000 människor till Sverige. Statsrådet kände sig först då nödgad att upprätta gränskontroller mot Danmark, detta bara veckor efter att han stått på Sergels torg och skanderat: Mitt Europa bygger inga murar!</p><p>Om det nu är så att Anders Ygeman och den socialdemokratiska regeringen insåg att migrationen till Sverige var ohållbar redan 2015 kan man fråga sig varför så otroligt få åtgärder har vidtagits sedan dess. Anders Ygemans pläderande om att vända på varje sten och hans önskan om att göra mer är bara ett sätt att berätta för väljarna att man varit naiv.</p><p>Men sedan gränskontrollerna upprättades mot Danmark 2015 har över 600 000 människor invandrat till Sverige. År 2017 begicks ett terrordåd av en person som var en del av det skuggsamhälle som Anders Ygeman vill bekämpa. En annan städade hemma hos statsministern. År 2018 inrättades den så kallade afghanamnestin. De senaste åren har över 10 000 personer om året avvikit från utvisningsbeslut.</p><p>Fru talman! Till skillnad från Anders Ygeman är jag inte naiv. Jag förstår att regeringen, som haft snart åtta år på sig att komma till rätta med problemen, antingen inte har svaren på dem eller anammar en viss retorik för att valet närmar sig. Anders Ygeman kan prata hur mycket som helst om hur regeringen de senaste åtta åren har genomfört vissa förändringar, men sanningen är att Socialdemokraterna silar mygg och sväljer kameler.</p><p>När Anders Ygeman skryter om fördubblat antal förvarsplatser sedan 2016 säger han inte att platserna endast har ökat från 250 till 500. Samtidigt avviker över 10 000 personer från utvisningsbeslut varje år. Och ytterligare 600 000 personer har sedan dess invandrat till Sverige.</p><p></p><p>När regeringen med ena handen fortsätter att bedriva en ohållbar invandringspolitik spelar det egentligen inte någon roll vad den andra handen gör för att bekämpa skuggsamhället och för att öka antalet utvisningar.</p><p>Fru talman! Om man sitter i en gammal träbåt som tar in mer och mer vatten bör fokus ligga på att hitta läckan. Men de socialdemokratiska statsråden står i stället med var sin spann och hivar ut vatten från båten samtidigt som de snart har vatten upp till knäna. Och möjligheten att få ordning på grundproblemet blir mindre och mindre.</p><p>Min önskan är att statsrådet förstår att det inte finns några fler stenar att vända på. Vi sverigedemokrater har redan vänt på dessa stenar, men tyvärr har vi talat för döva öron.</p><p>Ska Anders Ygeman hindra den här båten från att sjunka behöver han släppa spannen. Han behöver lyssna på dem som sitter på lösningarna och som genomför en politik som på riktigt gör skillnad.</p>",
    "intressent_id": "0926002991620",
    "rel_dok_id": "H910301",
    "replik": "N",
    "systemdatum": "2022-04-22 14:23:30"
  }
}