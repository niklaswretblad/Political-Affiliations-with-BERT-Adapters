{
  "anforande": {
    "dok_hangar_id": "5080868",
    "dok_id": "H80965",
    "dok_titel": "Protokoll 2020/21:65 Fredagen den 15 januari",
    "dok_rm": "2020/21",
    "dok_nummer": "65",
    "dok_datum": "2021-01-15 00:00:00",
    "avsnittsrubrik": "Svar på interpellation 2020/21:225 om barns rätt till tanke, samvets- och religionsfrihet",
    "underrubrik": "",
    "kammaraktivitet": "interpellationsdebatt",
    "anforande_id": "08aafb91-8286-eb11-914b-901b0eac4c70",
    "anforande_nummer": "59",
    "talare": "Sara Gille (SD)",
    "parti": "SD",
    "anforandetext": "<p>Herr talman! Tack, statsrådet, för det långa svar som jag har fått!</p><p>I utredningen <em>Barnkonventionen och svensk rätt</em>, SOU 2020:63, går det att läsa om barnets rätt till tanke-, samvets- och religionsfrihet i artikel 14. Bland annat kan man läsa artiklar som stöder barnets rätt att anta och utöva sina föräldrars religion. I Skolverkets juridiska vägledning framgår också att klädsel är något som normalt bestäms av individen själv.</p><p>Samtidigt som statsrådet står här och uttalar dessa fina meningar om att alla barn har rätt att få sina rättigheter tillgodosedda och att det för regeringen är oerhört prioriterat att stärka barns rättigheter och bekämpa alla former av våld mot barn, inklusive hedersrelaterat våld och förtryck, förekommer det i Sverige att barn inte får ha sin egen vilja och sin egen tro utan ytterst styrs av sina anhöriga.</p><p>På flera håll i landet tvingas barn att bära slöja eller niqab redan i låg ålder. Barnets bästa måste få komma i första rummet, och ingen tro ska tvingas på en annan människa.</p><p>Herr talman! Religionsfrihet och tro är en grundläggande rättighet för varje människa. Denna mänskliga rättighet gäller alla människor i lika hög grad överallt oavsett vilka de är, var de bor, vilken ålder, kön, ras eller etnisk tillhörighet de har och vad de tror eller inte tror på.</p><p>Barnkonventionen får inte blunda för barns religion. Grundtankarna i barnkonventionen är just att alla barn har samma rättigheter och lika värde. Alla barn har rätt att få sina grundläggande behov uppfyllda. Alla barn har rätt att få skydd mot övergrepp och utnyttjande. Alla barn har rätt att få uttrycka sin mening och bli respekterade.</p><p>Herr talman! För mig är det viktigt att barn får vara barn och inte tvingas leva ett liv de inte vill. </p><p>Jag frågar därför statsrådet: Försvarar regeringen barnens religionsfrihet eller föräldrarnas?</p>",
    "intressent_id": "0338088431726",
    "rel_dok_id": "H810225",
    "replik": "N",
    "systemdatum": "2021-03-16 19:08:50"
  }
}