{
  "anforande": {
    "dok_hangar_id": "5090589",
    "dok_id": "H80994",
    "dok_titel": "Protokoll 2020/21:94 Tisdagen den 16 mars",
    "dok_rm": "2020/21",
    "dok_nummer": "94",
    "dok_datum": "2021-03-16 00:00:00",
    "avsnittsrubrik": "Svar på interpellation 2020/21:523 om milt väder som försämrar vägarnas skick",
    "underrubrik": "",
    "kammaraktivitet": "interpellationsdebatt",
    "anforande_id": "b867a6d6-95bf-eb11-9156-901b0e9b71a8",
    "anforande_nummer": "83",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p>Fru talman! Thomas Morell har ställt flera frågor till mig om underhåll av vägar.</p><p>För regeringen är det viktigt med en god tillgänglighet i hela Sverige. Det är nödvändigt för att det ska vara möjligt att bo, leva och verka i alla delar av landet och för att få ett Sverige som håller ihop.</p><p>Regeringen beslutade under 2018 om en nationell plan för transportinfrastrukturen som möjliggör investeringar i hela landet, med en rekordstor satsning på vägunderhåll om totalt 164 miljarder kronor. Regeringen har sedan fortsatt att satsa på vägunderhållet. Efter regeringens förslag i budgetpropositionen för 2021 har anslaget för vägunderhåll utökats med 500 miljoner kronor per år under perioden 2021-2023, med fokus på det finmaskiga vägnätet på landsbygden.</p><p>I den nationella planen finns det avsatt 16,3 miljarder kronor för bärighetsåtgärder, tjälsäkring och klimatanpassningar av vägar. Det omfattar bland annat åtgärder för att höja bärigheten till bärighetsklass BK4 och åtgärder för att vägnätet ska vara tillgängligt året runt. Det omfattar också åtgärder för att anpassa vägsystemets robusthet i ett förändrat klimat.</p><p>Redan i dag genomför Trafikverket klimatanpassningar för att vägar och järnvägar ska klara större påfrestningar. På längre sikt måste planeringen ta höjd för ett klimat som innebär allt större utmaningar. I dag står transportsektorn för ungefär en tredjedel av Sveriges utsläpp av koldioxid. Transportsystemets omställning är central om klimatmålen ska nås. Regeringen kommer att ha fortsatt högt fokus på att bygga Sverige starkt och hållbart för framtiden och har nu inlett arbetet med att ta fram en ny nationell plan för utveckling av transportinfrastrukturen.</p>",
    "intressent_id": "0284192765516",
    "rel_dok_id": "H810523",
    "replik": "N",
    "systemdatum": "2021-05-28 11:20:16"
  }
}