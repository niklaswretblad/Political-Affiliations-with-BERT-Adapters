{
  "anforande": {
    "dok_hangar_id": "5090377",
    "dok_id": "H80993",
    "dok_titel": "Protokoll 2020/21:93 Fredagen den 12 mars",
    "dok_rm": "2020/21",
    "dok_nummer": "93",
    "dok_datum": "2021-03-12 00:00:00",
    "avsnittsrubrik": "Svar på interpellation 2020/21:457 om Postnord och otillåtet cabotage",
    "underrubrik": "",
    "kammaraktivitet": "interpellationsdebatt",
    "anforande_id": "8253f038-95bf-eb11-9156-901b0e9b71a8",
    "anforande_nummer": "13",
    "talare": "Thomas Morell (SD)",
    "parti": "SD",
    "anforandetext": "<p>Fru talman! Tack för svaret, statsrådet! Det är en himmelsvid skillnad mellan att begå ett misstag och att planera att bryta mot lagstiftningen. Det är två skilda saker. Begå ett misstag kan alla göra. Det kan även Postnord göra, precis som vilket företag som helst. Men det är en annan sak att ständigt dyka upp i sammanhang med otillåtet cabotage.</p><p>I svaret säger statsrådet att det är ett stort antal transporter och att transporterna har ökat. Ja, det har de gjort. Men det fråntar ingen företagsledare ansvaret att följa lagstiftningen. Det är precis samma krav oavsett om man har mycket eller lite transporter; man måste följa det som står i lagtexten.</p><p>När det gäller händelsen då man blev stoppad visade det sig i förhören att det var flera transporter som var gjorda. Därmed ser vi att man i princip inte bryr sig om vad som står i lagtexten.</p><p>När det handlar om det otillåtna cabotaget är ju cabotage i sin uppbyggnad enligt lagtexten en tillfällig inrikes transport i ett värdland.  Det ska inte vara planlagt och rulla runt hela tiden på samma sätt, men det är det som sker i dag. Det är också det som påtalas i mobilitetspaketet. Man har skapat ett system som bygger på att det ska finnas en olaglig och otillåten verksamhet. Och här dyker då Postnord upp hela tiden i den här typen av transporter!</p><p>Tomas Eneroth har i flera debatter med mig sagt att det har varit en prioriterad fråga att komma åt det som är brottsligt i detta. Det är jättebra. Jag är den förste att säga att det är bra att man har den inriktningen. Men det stör mig att det gång på gång är staten som bryter mot regelverket. Jag är inte komfortabel med det. Staten måste vara den som följer lagstiftningen hela tiden. Att det sedan kan dyka upp ett misstag är inget konstigt, för misstag begår vi alla. Men de får inte vara regelmässiga och dyka upp hela tiden, vilket de gör.</p><p>Och det gäller inte bara Postnord, utan det finns fler statliga företag som är ute och simmar i grumligt vatten. Det kommer att dyka upp fler interpellationer framöver, bara polisutredningarna bli färdiga. Detta visar att staten inte sköter sin verksamhet så som det är skrivet i lagboken.</p><p>Sedan kan man ha uppfattningar om hur lagstiftningen är utformad. Det är en annan femma, och då får man driva på så att man får en lagförändring. Men så länge lagtexten är gällande har vi att rätta oss efter den, jag som individ, ett företag och staten. Det har ingen betydelse att jag tycker att lagstiftningen är fel. Jag måste ändå följa den till dess den blir förändrad.</p><p>Om Postnord tycker att lagstiftningen är fel får man lyfta frågan så att det blir en förändring. Men så länge lagen är skriven som den är nu har Postnord att följa lagstiftningen precis som alla andra.</p><p></p><p>Som jag sa i den förra debatten hoppas jag att vi slipper mötas ännu en gång och diskutera Postnord. Men jag ställer mig till förfogande för ledningen för Postnord. Jag kan gå igenom lagstiftningen och förklara för dem hur det fungerar så att det blir ordning på torpet.</p>",
    "intressent_id": "0880018341619",
    "rel_dok_id": "H810457",
    "replik": "N",
    "systemdatum": "2021-05-28 11:15:48"
  }
}