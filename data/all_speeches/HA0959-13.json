{
  "anforande": {
    "dok_hangar_id": "5166264",
    "dok_id": "HA0959",
    "dok_titel": "Protokoll 2022/23:59 Onsdagen den 8 februari",
    "dok_rm": "2022/23",
    "dok_nummer": "59",
    "dok_datum": "2023-02-08 00:00:00",
    "avsnittsrubrik": "Extra ändringsbudget för 2023 - Stöd till Ukraina samt åtgärder riktade till företag och hushåll till följd av höga energipriser ",
    "underrubrik": "",
    "kammaraktivitet": "ärendedebatt",
    "anforande_id": "adcee550-efa7-ed11-917f-901b0eac4c70",
    "anforande_nummer": "13",
    "talare": "Oscar Sjöstedt (SD)",
    "parti": "SD",
    "anforandetext": "<p>Fru talman! Jag skulle vilja säga att jag är glad i dag, med anledning av det kraftfulla militära stödpaketet till Ukraina. Men glad är lite fel ord eftersom vi alla vet bakgrunden till varför vi behöver göra detta.</p><p>Det är fråga om mord, våldtäkt, plundring, tortyr, krigsbrott och regelrätta terrorhandlingar begångna av den så kallade ryska krigsmakten gentemot det ukrainska folket, inte minst gentemot de civila. I de områden som det ukrainska försvaret har befriat ser vi spåren av dessa hemskheter och vad det innebär att leva under rysk överhöghet - russkij mir. Det är rakt igenom hemskt, vidrigt och omänskligt. </p><p>Glad nej, men kanske stolt ändå över att vi inte sitter inaktiva utan att vi faktiskt agerar - tämligen kraftfullt dessutom: Granatgevär, pansarskott, pansarvärnsrobotar, automatkarbiner, minröjningsutrustning och inte minst stridsfordon. Det svensktillverkade stridsfordon 90 är världens bästa stridsfordon. 50 av dessa kommer att hjälpa.</p><p>Förhoppningen är såklart att de bidrag som Sveriges riksdag nu beslutar om senare i eftermiddag kommer tillsammans med militära bidrag från andra länder i den fria och civiliserade delen av världen att förse Ukraina med en offensiv kapacitet och förmåga. I bästa fall är det en tillräckligt potent förmåga för att fördriva det rövarband som utgör den ryska krigsmakten tillsammans med banditerna i den fascistanstrukna Wagnerstyrkan tillbaka till sin egen sida av gränsen. Med gränsen menar jag givetvis den internationellt erkända gränsen.</p><p>Jag är stolt över att vi har enats med samarbetspartierna i regeringen kring detta kraftfulla paket. Sedan tidigare har det aviserats att även artillerisystemet Archer ska skickas till Ukraina, och Försvarsmakten förbereder nu för denna leverans.</p><p>Vidare följer vi diskussionen internationellt i Europa och resten av världen vad gäller MBT:er, det vill säga stridsvagnar, inte minst avseende Leopard 2. Beskeden som har kommit från Tyskland, Polen och andra länder att förse Ukraina med Leopard 2 är oerhört glädjande. Från Sverigedemokraternas sida vill jag återigen meddela att vi ser positivt på att även Sverige ska ingå i denna koalition av villiga och skicka ett lämpligt antal av våra egna modifierade Leopard 2-vagnar. Vi har noterat att regeringen inte har uteslutit detta, vilket är bra, och vi vill fortsätta att uppmana regeringen att aktivt jobba vidare med frågan - givetvis i nära dialog med Försvarsmakten.</p><p>Med anledning av detta, och i syfte att kunna återanskaffa materielen, kommer anslagen i den här ändringsbudgeten inom statsbudgetens utgiftsområde 6 att öka med 1,7 miljarder kronor samtidigt som beställningsbemyndiganden inom samma utgiftsområde ökar med hela 5,7 miljarder kronor för innevarande år. Det är sammanfattningsvis ett mycket kraftfullt paket.</p><p>Fru talman! I den här ändringsbudgeten föreslås även att tidsperioden som skatteanstånd kan beviljas företag, just med anledning av det ansträngda ekonomiska läget, såväl förlängs som senareläggs. Anstånd kan då ges för inbetalning av preliminärskatt på lönen, arbetsgivaravgifter och momsen. Det är en bra åtgärd, och den är skapligt träffsäker. Ingenting är hundra procent träffsäkert när man sysslar med politik, men den är skapligt träffsäker. Framför allt kan stödet komma på plats fort eftersom stora delar av lagstiftningen redan finns på plats. Resten beslutar vi om i eftermiddag. Det här är också en åtgärd som kan ske i väntan på att även andra stödåtgärder kommer på plats. De utesluter inte varandra, utan de kan komplettera varandra.</p><p>Detta är viktigt att göra eftersom företagen befinner sig i ett ansträngt läge med inte minst extrema energi- och bränslepriser. Syftet är givetvis att i grunden sunda och livskraftiga företag ska ta sig igenom perioden utan att tvingas till vare sig konkurs eller likvidation. Den bortre tidsgränsen förlängs nu, från den 12 februari till den 12 september 2023, och antalet anståndsmånader ökar från nio till tolv.</p><p>Fru talman! Slutligen aviseras även ett gasprisstöd. Tanken med det är att det ska spegla elstödet i stort, men det ska riktas mot de hushåll som använder gas som primär uppvärmningskälla. Inte minst gäller detta många hushåll i Västsverige och i södra Sverige. Det ser vi positivt på.</p><p>Fru talman! Jag yrkar bifall till utskottets förslag.</p>",
    "intressent_id": "055257333723",
    "rel_dok_id": "HA01FiU31",
    "replik": "N",
    "systemdatum": "2023-02-08 21:30:21"
  }
}