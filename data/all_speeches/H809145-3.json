{
  "anforande": {
    "dok_hangar_id": "5101944",
    "dok_id": "H809145",
    "dok_titel": "Protokoll 2020/21:145 Måndagen den 21 juni",
    "dok_rm": "2020/21",
    "dok_nummer": "145",
    "dok_datum": "2021-06-21 00:00:00",
    "avsnittsrubrik": "Prövning av yrkande om misstroendeförklaring mot statsminister Stefan Löfven (S)",
    "underrubrik": "",
    "kammaraktivitet": "",
    "anforande_id": "9513cf75-3328-ec11-915b-901b0eac4c78",
    "anforande_nummer": "3",
    "talare": "Annie Lööf (C)",
    "parti": "C",
    "anforandetext": "<p>Herr talman! En ohelig koalition av Vänsterpartiet, Sverigedemokraterna, Moderaterna och Kristdemokraterna går samman för att fälla regeringen och januariavtalet. Fyra partier som är djupt oeniga om såväl bostadspolitiken och hyressättningen som den politiska inriktningen för Sverige och vilken regering Sverige ska ha har kommit överens om en enda sak, nämligen vad de är emot. Av olika partitaktiska skäl har de framfört krav på misstroende mot regeringen men har ingen gemensam plan över huvud taget på vad som ska hända därefter.</p><p>Vi från Centerpartiet har tillsammans med de andra partierna bakom januariavtalet ansträngt oss för att hitta konstruktiva lösningar i den uppkomna situationen. Sverige är i ett stort behov av reformer för att öka bostadsbyggandet, få ned bostadsbristen i hela landet och få fram fler hyresrätter. Att avstå från att agera och genomföra nödvändiga förändringar när vi har hundratusentals människor i bostadskö och köer som på sina ställen är uppemot tio år vore oansvarigt.</p><p>Men vägen till att reformera kan se olika ut. Vi har goda erfarenheter från arbetet med arbetsrätten och omställningsavtalen, där arbetsmarknadens parter tillsammans har kommit fram till nya lösningar för en arbetsmarknad som är både mer flexibel och tryggare. Vi vill ge bostadsmarknadens parter samma möjlighet att komma överens om hur hyresmodellen i nybyggnation kan utformas. Det parterna kan komma överens om före den 1 september har partierna bakom januariavtalet åtagit sig att genomföra.</p><p>Vänsterpartiet avvisade dock omedelbart detta förslag i går, trots att det var ett av deras två huvudalternativ som de fört fram bara några dagar tidigare. Politisk taktik och positionerande var betydligt viktigare än att hålla linjen för Vänsterpartiet. Dagens oheliga koalition visar bekymret med makt till ytterkanterna, och i det här fallet har de dessutom förenats och mötts i sin iver att skapa politisk osäkerhet.</p><p>Under den här mandatperioden har samarbetet mellan dessa två ytterkantspartier lett till stopp för sänkta skatter på jobb och företag, att reformeringen av Arbetsförmedlingen har bromsats, att reformer för ökat bostadsbyggande nu hindras och att regeringen avsätts - mitt i en pandemi och utan att det finns någon samsyn om något alternativ till ny regering. Och det är inte Centerpartiet som har gett Sverigedemokraterna eller Vänsterpartiet denna makt. Det är andra partier som stöttar detta agerande och därmed också får ta ansvar för konsekvenserna.</p><p>För Centerpartiet blir det alltmer uppenbart att Sverige behöver mer av samling i mitten. Sverige behöver en regering som inte bara är beroende av ytterkanternas humörsvängningar. Fler partier behöver sätta sakpolitiken, ansvar för Sverige och lösningar för människors vardag före politiskt spel. Fler behöver vara beredda att bidra konstruktivt.</p><p> STYLEREF Kantrubrik \\* MERGEFORMAT Prövning av yrkande om misstroende-förklaring mot statsminister Stefan Löfven (S)</p><p>Efter en lång regeringsbildning 2018 lyckades vi fyra partier som står bakom januariavtalet förhandla ihop oss om en gemensam färdriktning med viktiga politiska reformer för miljön, jobben och landsbygden. Vi gjorde det genom en samling över de traditionella blockgränserna. Det var långdragna förhandlingar, svåra kompromisser och konstruktiva samtal för att slutligen ge Sverige en regering med en liberal reformagenda utan att vara beroende av Sverigedemokraterna.</p><p>Centerpartiet står fortfarande bakom januariavtalet, och vi lägger därför ned våra röster i dagens votering. Centerpartiets riksdagsgrupp kommer i dagens votering att trycka gult.</p>",
    "intressent_id": "0862868280923",
    "rel_dok_id": "",
    "replik": "N",
    "systemdatum": "2021-10-08 14:30:31"
  }
}