{
  "anforande": {
    "dok_hangar_id": "5154706",
    "dok_id": "HA0921",
    "dok_titel": "Protokoll 2022/23:21 Onsdagen den 16 november",
    "dok_rm": "2022/23",
    "dok_nummer": "21",
    "dok_datum": "2022-11-16 00:00:00",
    "avsnittsrubrik": "EU-politisk partiledardebatt",
    "underrubrik": "",
    "kammaraktivitet": "",
    "anforande_id": "4e87c5b8-3e76-ed11-917b-901b0eac4c70",
    "anforande_nummer": "4",
    "talare": "Nooshi Dadgostar (V)",
    "parti": "V",
    "anforandetext": "<p>Herr talman! Europa står inför stora utmaningar. Vi har ett krig i vårt närområde, en elmarknad som slutat att fungera, en hotande klimatkris och en gemensam arbetsmarknad där kriminella aktörer har fått härja fritt.</p><p>Den 1 januari nästa år tar Sverige över ordförandeskapet i EU. Sverige måste nu ta ledarskap i dessa frågor. Ett svenskt ordförandeskap måste hålla ihop Europa i försvaret av Ukraina. Det är vår moraliska plikt att stå emot den ryska ockupanten, som utgör ett hot mot hela den internationella rättsordningen. Ukrainas frihet är vår frihet.</p><p>Då håller det inte att i EU, som regeringspartierna och Sverigedemokraterna, rösta för att gynna fler investeringar i rysk gas genom att stämpla den som grön. Det är en säkerhetspolitiskt livsfarlig inställning som göder Putins krigskassa. Regeringen måste i stället backa från den positionen och driva på för hållbar och fossilfri energiproduktion som ökar vår elproduktion och bidrar till vår klimatomställning.</p><p> STYLEREF Kantrubrik \\* MERGEFORMAT EU-politisk partiledardebatt</p><p>Tysklands och andra länders gasberoende har fått den avreglerade europeiska elmarknaden att haverera totalt. Det har lett till skenande elpriser även i Sverige, trots att vi inte är beroende av rysk gas. De stora vinnarna på detta har blivit elbolagen som gör skyhöga vinster när priserna skenar. Förlorarna är alla medborgare som får skuldsätta sig för att ha råd att betala elräkningen. Förlorarna är klimatet när prisökningarna leder till att användningen av kol och olja över hela EU ökar. Detta kan inte fortsätta.</p><p>Skenande elpriser i Sverige är en effekt av Tysklands misslyckade energipolitik och EU:s integrerade elmarknad. I över elva år har Sverige haft ett överskott av billig el, som bara kostar enstaka ören att producera per kilowattimme. Men nu betalar vi 20-30 gånger det priset för vår egen el, bara för att priserna på kontinenten smittar av sig.</p><p>När vi påtalade att en gemensam EU-marknad för el ledde till alltför höga elpriser i Sverige kallades vi för kabelklipparna av arbetsmarknadsminister Johan Pehrson. Men nu pausar regeringen alla planer på att bygga nya elkablar för export till utlandet. Det är naturligtvis välkommet, men det är otillräckligt. De skenande elpriserna är här och nu.</p><p>Näringsminister Ebba Busch har presenterat det som man får anta också är regeringens syn på hur svenskarna ska stå pall för elprischocken i vinter, och det är inte Sverigepriser. I stället rekommenderar hon medborgarna i landet runt om att anamma en ny klädkod, att dra på sig ullunderstället. Som politiker ska man genomföra de förändringar som krävs och kanske inte komma med allmänna stiltips, är min bestämda uppfattning. Näringsministern verkar tro att hennes ansvar är att lansera årets julklapp snarare än att skydda hushållen och den svenska ekonomin från marknadsexperimentens prischocker. Jag beklagar det.</p><p>Att införa Sverigepriser på el skulle göra skillnad på riktigt för medborgarna och för svenska företag. Genom att frikoppla de svenska elprisområdena från exporten skulle vi fortfarande kunna bidra med vårt elöverskott till andra länder, men svenska familjer och hushåll skulle inte gå under på kuppen. Det är inte internationell solidaritet att betala överpriser till europeiska elbolag.</p><p>Det går inte att, som Ebba Busch, hävda att det är bra att elen blivit dyr, för då använder vi den mindre. Menar hon att vi ska ändra strategi och inte längre uppmuntra elintensiv industri att investera i Sverige? Ska vi inte satsa på elbilar? Ska SSAB inte fasa ut sin fossila energi? Ska vi inte bygga batterifabriken i Mariestad? En näringsminister med den attityden kommer att få företag och jobb att minska i Sverige och i Europa. Att familjer och pensionärer skulle behöva sänka inomhustemperaturen till 16 grader för att svenska elbolag ska få sälja billig svensk el dyrt i andra länder är en otroligt dum idé.</p><p>Flera europeiska länder går nu in med kraftfulla regleringar på den inhemska marknaden. Det vilar nu ett tungt ansvar på regeringen att få kontroll över elpriserna på hemmaplan, att skydda människors plånböcker, att skydda vår välfärd och att garantera billig el som kommer att leda till jobb och utveckling.</p><p>(Applåder)</p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2022-12-07 15:52:37"
  }
}