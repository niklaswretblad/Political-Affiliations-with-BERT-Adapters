{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "4a94bf96-a1ad-eb11-914f-901b0eac4c78",
    "anforande_nummer": "178",
    "talare": "Diana Laitinen Carlsson (S)",
    "parti": "S",
    "anforandetext": "<p>Fru talman! Runt om i världen behöver över 165 miljoner människor humanitär hjälp.</p><p>I Agenda 2030 har vi en inriktning för hållbar utveckling som genomsyrar Sveriges arbete, och det är viktigt att vi strategiskt och målmedvetet arbetar enligt den. Sverige har ett effektivt bistånd i världsklass, och jag är stolt och glad över att regeringen står fast vid enprocentsmålet. Jag är också stolt över vår feministiska utrikespolitik, där vi är tydliga med att jämställdhet mellan kvinnor och män utgör en grundläggande målsättning.</p><p>Som vi hörde utrikesministern säga tidigare i dag planerar regeringen att besluta om nya strategier för utvecklingssamarbetet i Latinamerika. Jag ser fram emot att få ta del av det arbetet, och det är vid Latinamerika jag kommer att uppehålla mig i detta anförande.</p><p>Många länder i Latinamerika har varit på frammarsch avseende både ekonomi, jämställdhet och demokrati. Dessvärre har olika kriser, inte minst pandemin, inte bara gjort att det arbetet stannat av utan också medfört en stor tillbakagång i dessa frågor.</p><p>Fru talman! I Latinamerika hittar vi några av världens fattigaste länder, som Honduras och Paraguay. Vi hittar medelklassländer som Guatemala och Ecuador, som har extremt skev resursfördelning och enorma skillnader mellan fattiga och rika.</p><p>Chile är kanske det rikaste landet i Latinamerika, och de flesta chilenare har fått det bättre under de senaste 20 årens starka ekonomiska tillväxt. Samtidigt är Chile fortfarande ett av de länder där klassklyftorna är störst. Också i Mexiko är inkomstskillnaderna enorma.</p><p>Fru talman! Detta gör att Latinamerika är komplext och har stora klyftor. På landsbygderna odlas framför allt majs, kaffe, bananer och sojabönor, men många av lantbrukarna äger inte ens sin egen mark. Förhållanden som påminner om slaveri förekommer ibland på landsbygden och drabbar särskilt ursprungsbefolkningen.</p><p>I städerna etablerar sig stora utländska företag i så kallade skattefria zoner, där de verkar med fördelaktiga skattevillkor i frihandelszoner. Skatteflykten från de här länderna är stor. Detta är medel som verkligen hade behövts till ländernas utveckling och välfärd.</p><p>Fru talman! Våldet och den höga brottsligheten är ett stort socialt problem. På landsbygderna är det fattigt, vilket har lett till att många människor flyttat in till städerna. Det har i sin tur resulterat i kåkstäder med extrema sociala problem. De många ungdomsgängen ägnar sig åt narkotikahandel och beskyddarverksamhet men samarbetar också med olika organiserade brottssyndikat som handlar med människor, droger och vapen. Precis som i övriga världen är det arbetslöshet, bristande utbildning, splittrade familjer och hopplöshet som utgör en rekryteringsgrund för de här gängen.</p><p>Fru talman! Dålig näring och hygien orsakar sjukdomar. På landsbygden är sjukvården dåligt utbyggd, och i städernas slumområden är det ont om rent vatten. De hygieniska förhållandena är undermåliga. Diarréer är en vanlig dödsorsak, liksom komplikationer i samband med graviditet och förlossning. Spädbarnsdödligheten är hög. Särskilt eländiga är förhållandena - återigen - på landsbygden, där ursprungsbefolkningen dominerar. Upp till hälften av alla barn under fem år är kroniskt undernärda.</p><p></p><p>Fru talman! Arbetsmarknaden är ojämställd, och betydligt färre kvinnor än män arbetar i det offentliga. Kvinnor har överlag sämre arbetsvillkor än män och utsätts oftare för trakasserier på arbetsplatsen. Arbetslösheten bland kvinnor i Brasilien har faktiskt ökat sedan betald barnledighet infördes i slutet av 80-talet eftersom många mödrar helt enkelt får avsked.</p><p>Tonårsgraviditeter blir allt vanligare, och graviditet är det vanligaste skälet till att 10-14-åriga flickor befinner sig på sjukhus. I Honduras är abort totalförbjudet, även om moderns liv står på spel. I andra länder är abort tillåtet vid allvarligt hot mot kvinnans liv och hälsa eller, i vissa fall, vid våldtäkt.</p><p>Det finns ljuspunkter. I Argentina är abort fram till vecka 14 legaliserat sedan förra året efter en hård kamp i senaten. Fram till nu har 3 000 kvinnor om året dött av illegala aborter sedan 1983.</p><p>Fru talman! I Latinamerika - precis som i andra länder - är utvecklingsarbetet viktigt. Men här hemma agerar nu Sverigedemokraterna och Moderaterna för att försöka minska utvecklingssamarbetet. Under pandemin, när människor är begränsade från att mötas och överbrygga språkliga och kulturella gränser, tar svenska partier tillfället i akt att attackera biståndet, att ställa grupper och människor mot varandra och att försöka övertyga människor om att vi i Sverige - ett av världens rikaste länder - har det så bedrövligt att vi inte har råd att avstå en hundradel av vårt ekonomiska överskott till utvecklingssamarbete för människor som lever under extrema förhållanden i fattigare länder.</p><p>Ja, vi har problem och många saker att ta itu med här hemma. Men det betyder inte att vi måste dra ned på utvecklingssamarbetet i Latinamerika och i resten av världen.</p>",
    "intressent_id": "0637784834317",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}