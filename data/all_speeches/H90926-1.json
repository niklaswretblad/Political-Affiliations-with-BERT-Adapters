{
  "anforande": {
    "dok_hangar_id": "5111994",
    "dok_id": "H90926",
    "dok_titel": "Protokoll 2021/22:26 Tisdagen den 9 november",
    "dok_rm": "2021/22",
    "dok_nummer": "26",
    "dok_datum": "2021-11-09 00:00:00",
    "avsnittsrubrik": "Svar på interpellationerna 2021/22:41 och 42 om svensk konkurrenskraft",
    "underrubrik": "",
    "kammaraktivitet": "interpellationsdebatt",
    "anforande_id": "3689e34d-cd59-ec11-915f-901b0eac4c70",
    "anforande_nummer": "1",
    "talare": "Näringsministern Ibrahim Baylan (S)",
    "parti": "S",
    "anforandetext": "<p>Fru talman! Lotta Olsson har frågat mig vad jag gör i dag för att attrahera företag att etablera sig i Sverige och vad jag avser att göra ytterligare för att förbättra Sverige som land för just nyetableringar. Lotta Olsson har också frågat mig vilka åtgärder jag ämnar vidta på kort respektive lång sikt för att säkra svensk konkurrenskraft i en situation med kraftigt stigande elpriser.</p><p>Jag väljer att besvara frågorna i ett sammanhang eftersom de båda berör attraktionskraft och konkurrenskraft.</p><p>Fru talman! Näringspolitiken syftar till att stärka förutsättningarna för fler och växande företag i hela landet. En mångfald av företag och företagare bidrar till näringslivets konkurrenskraft, förnyelse och hållbarhet. Sverige ska vara attraktivt för utländska och inhemska investeringar. Tillgången till den inre marknaden och satsningar på forskning och innovation är exempel på faktorer som kan bidra till både industrins och övriga näringslivets konkurrenskraft. </p><p>Regeringen har beslutat om en uppdaterad export- och investeringsstrategi som bland annat innehåller mål om ökad attraktionskraft för utländska investeringar. Business Sweden har genom budgetpropositionen för 2021 fått ytterligare 25 miljoner kronor för att stärka investeringsfrämjandet och har med dessa medel utökat kommunikationsinsatserna och marknadsföringen av Sverige som ett attraktivt investeringsland.</p><p>Sverige är ett av världens mest innovativa länder med en tradition av samverkan mellan näringsliv, akademi, civilsamhälle och det offentliga. Samtidigt är Sverige ledande i näringslivets gröna omställning. Det skapar förutsättningar för stärkt konkurrenskraft och fler jobb. Regeringen möjliggör den gröna omställningen genom bland annat samverkansprogram och satsningar på Industriklivet, som påskyndar klimatomställningen, utvecklar innovationsmiljöer och skapar jobb- och exportmöjligheter. Därtill införde regeringen 2021 en möjlighet för företag att ansöka om kreditgarantier för stora gröna investeringar. Inom ramarna för så kallade viktiga projekt av gemensamt europeiskt intresse, Ipcei, finansieras svenskt deltagande i två batteriprojekt där Seel och Northvolt AB deltar, vilket kan bidra till ökade investeringar i Sverige. </p><p>Inom ramen för forsknings- och innovationspropositionen 2020 presenterades betydande höjningar av anslagen för forskning och innovation för åren 2021-2024 för att stärka Sverige som ledande kunskapsnation. Genom Kunskapslyftet har regeringen tillfört medel som 2022 beräknas motsvara över 160 000 utbildningsplatser inom komvux, yrkeshögskolan, folkhögskolan och högskolan. Detta kan bland annat möjliggöra det livslånga lärandet och underlätta för arbetstagare att vara rustade för de nya jobb som växer fram.</p><p></p><p>Även elförsörjningen är en viktig fråga för Sveriges konkurrenskraft. Regeringen arbetar för att Sverige ska ha en säker, konkurrenskraftig och hållbar energiförsörjning. Regeringen har bland annat beslutat om förändrat regelverk för utbyggnad av elnätet och snabbare tillståndsprocesser.</p><p>Affärsverket svenska kraftnät har också nyligen fått i uppdrag av regeringen att bygga ut transmissionsnätet till områden i Sveriges sjöterritorium. Regeringen arbetar också med en nationell strategi för elektrifiering som tar ett helhetsgrepp om förutsättningarna inom energisektorn. </p><p>Näringslivets gröna och digitala omställning skapar förutsättningar för nya innovativa produkter och lösningar som kan påverka såväl nationellt som globalt. På så sätt, fru talman, stärks vår konkurrenskraft samt skapas fler jobb och en starkare välfärd. </p>",
    "intressent_id": "0973474532717",
    "rel_dok_id": "H9C120211109ip",
    "replik": "N",
    "systemdatum": "2021-12-10 16:25:15"
  }
}