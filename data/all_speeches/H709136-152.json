{
  "anforande": {
    "dok_hangar_id": "5063419",
    "dok_id": "H709136",
    "dok_titel": "Protokoll 2019/20:136 Onsdagen den 10 juni",
    "dok_rm": "2019/20",
    "dok_nummer": "136",
    "dok_datum": "2020-06-10 00:00:00",
    "avsnittsrubrik": "Valfrågor och Riksrevisionens rapport om valförfarandet",
    "underrubrik": "",
    "kammaraktivitet": "ärendedebatt",
    "anforande_id": "5023fc02-a4e3-ea11-913b-901b0eac4c70",
    "anforande_nummer": "152",
    "talare": "Linda Modig (C)",
    "parti": "C",
    "anforandetext": "<p>Fru talman! För Centerpartiet är utgångspunkten att den svenska demokratin ständigt måste försvaras. Demokratin måste också kontinuerligt utvecklas och anpassas till en föränderlig värld. Det är därför nödvändigt att ständigt vara på tårna och fundera på om skyddet för demokratin är tillräckligt starkt.</p><p>Det finns glädjande nog en bred samsyn i Sveriges riksdag om behovet av att göra mer för att vår demokrati ska bli starkare och mer robust. Regeringen har, som ett led i januariavtalet, tillsatt två parlamentariska kommittéer för att dels stärka grundskyddet för de demokratiska strukturerna, dels öka valsystemets motståndskraft mot manipulationer. </p><p>Demokrati bygger på delaktighet, och då behöver alla ha möjlighet att ta del av och själva delta i de demokratiska processerna. Det handlar om allt från möjlighet att delta i val till att kunna ta del av offentliga handlingar. För Centerpartiet är ett valsystem som är tillförlitligt av yttersta vikt. De som röstar ska kunna vara säkra på att deras röst verkligen räknas. De ska också kunna vara säkra på att valhemligheten är tryggad. Valsystemet, särskilt när det gäller tillgänglighet för personer med grav synnedsättning, behöver därför ses över. </p><p> STYLEREF Kantrubrik \\* MERGEFORMAT Valfrågor och Riks-revisionens rapport om valförfarandet</p><p>Frågan om hur just synskadade, och andra väljargrupper som kan ha svårt med nuvarande röstningsförfarande, kan utnyttja sin rösthemlighet kommer nu att ses över i den parlamentariska kommittén för stärkt skydd mot manipulationer av valsystemet. Kommitténs uppdrag är också att föreslå åtgärder för att förbättra möjligheterna för just dessa väljargrupper. </p><p>Däremot kvarstår frågan om valsedelssystemet kan behöva ses över. Jag menar att frågan om valsedelssystemet förtjänar att diskuteras och problematiseras. </p><p>Vallagen och valförordningen innehåller detaljerade bestämmelser om valsedlarna. Vid val används tre slags valsedlar: partivalsedlar, namnvalsedlar och blanka valsedlar. Samtliga valsedlar ska innehålla uppgift om vilket val de är avsedda att användas i.</p><p>I valförordningen regleras vilken storlek valsedlarna ska ha, vilken papperskvalitet de ska ha, att färgerna ska vara gul, blå och vit och vem som ska tillhandahålla alla valsedlar. Sedan valet till Europaparlamentet förra våren är det också möjligt för väljarna att på valsedlarna skriva namnet på den kandidat och det parti hen önskar rösta på.</p><p>Till 2018 års val trycktes, enligt Valmyndigheten, ca 673 miljoner valsedlar, vilket motsvarar ca 83 valsedlar per röstberättigad. Den totala kostnaden för inköp av valsedelspapper, tryckning och emballage av valsedlar uppgick till drygt 28 miljoner kronor, exklusive kostnader för frakt. Lägg därtill en betydande miljöpåverkan i form av transporter, pappersförbrukning samt destruktion och återvinning, för de valsedlar som inte används vid valet återvinns eller kastas bort. </p><p>Mot bakgrund av mångfalden av och maskineriet med valsedlar är det hög tid att ifrågasätta och pröva giltigheten i den gällande ordningen. </p><p>Hur svåröverskådligt upplever inte dagens väljare att det här valsedelssystemet är? Det har heller inte blivit lättare för vare sig väljare eller valförrättare med de skärpta krav som de senaste åren inneburit på avskärmningar av valsedelsställ. De tjänar förvisso det vällovliga syftet att valhemlighetens skydd stärks. Men vi vet alla vart vägen som är kantad av goda föresatser leder.</p><p>Fru talman! Vi i Centerpartiet är absolut inte de första att försiktigt ställa oss frågan om dagens valsedelssystem är ändamålsenligt. Valmyndigheten har, som föregående talare nämnde, bland annat i erfarenhetsrapporter efter de senaste tre allmänna valen, hittills förgäves, lyft fram behovet av en översyn av valsedelssystemet. Valmyndigheten anser att behovet av ett nytt system är både brådskande och stort. Den menar att ett nytt valsedelssystem, både på totalen och vad gäller olika typer av valsedlar, skulle ta bort ett antal av de absolut största sårbarheterna i valsystemet. Myndigheten menar i sin erfarenhetsrapport efter 2018 års val att nuvarande system \"orsakar problem som undergräver förtroendet för valet som helhet\". </p><p> STYLEREF Kantrubrik \\* MERGEFORMAT Valfrågor och Riks-revisionens rapport om valförfarandet</p><p>Även den internationella valobservationsinsatsen vid valet från OSCE:s kontor för demokratiska institutioner och mänskliga rättigheter, Odihr, har försökt uppmärksamma oss lagstiftare på behovet av en översyn. Senast har, som föregående talare sa, även Riksrevisionen lyft fram precis den här problematiken och hur man skulle kunna avhjälpa de sårbarheter och problem vi ser med köbildning, avskärmningar och konsten att hålla ordning bland valsedlarna, som sannerligen inte är enkel.</p><p>Fru talman! Vad skulle då lösningen och alternativet till dagens valsedelssystem vara? Valmyndigheten lyfter fram ett system med neutrala valsedlar, det vill säga valsedlar utan både förtryckt partibeteckning och förtryckta kandidater, där väljaren själv på anvisad plats fyller i en siffra för parti och eventuell personröst som motsvarar partier och kandidater som ställer upp i valet enligt en skriftlig förteckning. Ett sådant system används i dag i bland annat Finland.</p><p>Ett system med neutrala valsedlar har många fördelar. Valmyndigheten pekar på att det skulle lösa problemet med bevarandet av valhemligheten vid valsedelsställen och minska otydligheten kring utläggning av valsedlar. Det skulle också kunna leda till att röstningsprocessen blir enklare och likadan, oavsett var och när väljaren röstar, samt att partierna oavsett storlek skulle kunna få tydligare och mer lika förutsättningar. Det skulle förbättra beredskapen för extra val och genomförande av omval, eftersom tryckning och distribution av valsedlar är tidskrävande moment. Mindre antal valsedlar och möjligheten att återanvända dem skulle också minska kostnader och miljöpåverkan. </p><p>Jag menar därför att Valmyndighetens förslag att se över valsedelssystemet i dess helhet, med sikte på ett förenklat, förbättrat och mindre sårbart system där användningen av neutrala valsedlar och ett system med tryckning av en valsedel per val och person särskilt övervägs, ligger i tiden och förtjänar att diskuteras på allvar. I en föränderlig värld måste vi kontinuerligt utveckla och anpassa oss och vår demokrati. </p><p>Jag yrkar därför bifall till reservation 2.</p>",
    "intressent_id": "0238095659621",
    "rel_dok_id": "H701KU12, H701KU23",
    "replik": "N",
    "systemdatum": "2020-08-21 13:47:27"
  }
}