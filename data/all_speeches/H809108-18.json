{
  "anforande": {
    "dok_hangar_id": "5094243",
    "dok_id": "H809108",
    "dok_titel": "Protokoll 2020/21:108 Torsdagen den 15 april",
    "dok_rm": "2020/21",
    "dok_nummer": "108",
    "dok_datum": "2021-04-15 00:00:00",
    "avsnittsrubrik": "Debatt med anledning av vårpropositionens avlämnande",
    "underrubrik": "",
    "kammaraktivitet": "",
    "anforande_id": "a9b44f31-ade0-eb11-9153-901b0eac4c78",
    "anforande_nummer": "18",
    "talare": "Elisabeth Svantesson (M)",
    "parti": "M",
    "anforandetext": "<p>Fru talman! Vilket år! Det har varit ett tufft och prövande år för väldigt många. Människor har förlorat nära och kära. Många äldre har isolerats och upplevt en enorm ensamhet. Unga känner att deras liv i många fall har satts på paus. De har inte fått träffa sina klasskompisar, och de som nu ska ta studenten undrar vad som kommer att hända.</p><p>Fru talman! Under det här året har vård- och omsorgspersonal slitit hårt och utsatt sig själva för stora risker. Företagare i servicenäringen och alla deras anställda upplever en enorm desperation, särskilt nu i slutet av pandemin. Många människor har förlorat jobbet under krisen. Visst ser vi någonstans ljuset i tunneln, men smittspridningen är fortfarande stark runt om på många platser. Hur lång tunneln är vet ingen av oss, och vi får nog vara beredda på att det kan ta ett tag till innan vi är tillbaka vid det som vi så gärna vill ska vara det normala.</p><p>Tiden har inte stått stilla under pandemin. Ett år har gått, och under detta år har Sveriges övriga problem inte heller satts på paus. Det är nu snart sju år sedan regeringen Löfven tillträdde. Sju år är väldigt lång tid.</p><p>Fru talman! För sju år sedan föddes prinsessan Leonore. Det är sju år sedan den stora branden härjade i Västmanland. Jag vet att tyskarna vann fotbolls-VM för sju år sedan. Det gör de väl lite nu och då när det är VM. De är rätt duktiga på det. Och Sundsvallsbron invigdes - för dem av er som ibland brukar åka över den. Det gör jag.</p><p>Men det är länge sedan. Sju år är lång tid. Jag skulle kunna sammanfatta regeringsperioden så här: Där utvecklingen borde ha gått uppåt har den gått nedåt, och där den borde ha gått nedåt har den gått uppåt. Arbetslösheten har gått upp. Tillväxten per person har gått ned. Långtidsarbetslösheten har sannerligen gått upp, och sysselsättningsgraden har gått ned. Bidragsbrotten har ökat och gått upp, men tryggheten har minskat och gått ned. Listan skulle kunna göras lång, men under de här sju åren har utvecklingen på väldigt många områden gått åt fel håll.</p><p>Vi har debatterat och fattat beslut om många vår- och höstbudgetar sedan dess. Självklart finns det mycket i dessa budgetar som är bra, men, fru talman, de löser inte de allra största problemen. Tiden för undanflykter måste vara förbi. Många av svenskarna är trötta på en svag regering som inte vill ta ansvar, inte ens i pandemin. Man skyller gärna ifrån sig på tidigare alliansregering, på kommuner och regioner, på någon annan. Många väljare undrar ändå vad regeringen har gjort under de här sju åren.</p><p>Jag tänker alldeles särskilt på arbetslösheten, fru talman. Utvärdera mig på jobben, sa Stefan Löfven. Det sa han inför valet 2014 när han lovade att Sverige skulle få lägst arbetslöshet i EU till 2020, och vi har utvärderat honom på jobben. I går kom EU-data från förra året. Där kan man exakt se hur det gick. Sverige ligger nu på 23:e plats på listan över hur hög arbetslöshet man har. Det är bara några få länder bakom oss. Vi är alltså bland de sämsta i klassen. </p><p>Aldrig tidigare har Sverige haft så många långtidsarbetslösa. Som jag sa tidigare handlar det om människor som var arbetslösa före pandemin. För dem har den vanligaste aktiviteten på Arbetsförmedlingen varit ingen aktivitet. De har glömts bort. De har under en stark högkonjunktur inte fått det stöd och den hjälp som de behöver. Att de står till arbetsmarknadens förfogande är väl för väl, men det ger dem inga jobb om de inte också får stöd och hjälp att komma in på arbetsmarknaden.</p><p></p><p>Fru talman! Om Sveriges jobbpolitik bara hade haft samma resultat som genomsnittet i EU hade vi varje år stärkt de offentliga finanserna med 42 miljarder. Det motsvarar ungefär 72 000 grundskollärare eller 88 000 undersköterskor. Hög arbetslöshet kostar pengar och tränger undan välfärd. Men vi ska aldrig glömma att mycket viktigare än dessa pengar är det att vi inte glömmer bort de människor som i dag inte har någon anledning att ställa klockan, inte får vara med i fikarummet eller känna meningsfullhet.</p><p>Det är alldeles självklart, fru talman, att jobben har blivit fler sedan 2014. Befolkningen har ju ökat med 600 000. Det vore annars väldigt konstigt.</p><p>Efter sju år med den här politiken är det uppenbart att arbetslinjen har övergivits och i mångt och mycket bytts ut mot bidragslinjen. Jag konstaterar att jag inte fick något svar från finansministern när jag ställde en fråga till henne om nivåerna på bidrag för nyanlända. Jag hoppas att Sveriges riksdag ska tänka om, för om vi inte förändrar bidragssystem kommer utanförskapet inte att minska som vi önskar.</p><p>Fru talman! Under pandemin ser jag också en nonchalans mot en del av jobben. Jag vet i grund och botten att vi alla vill rädda jobb och företag, men när de företag som har det allra svårast inte får de pengar som de har fått löfte om vid pressträffar med januaripartierna måste vi göra mer. Vi får inte ge upp.</p><p>Det behöver inte vara så här. Vi behöver inte ha hög arbetslöshet. Det går att göra på ett annat sätt. Man kan först och främst se till att de som behöver stöden verkligen får dem, men man kan också se till att ge rätt stöd och ha en effektiv arbetsmarknadspolitik som vi vet leder till jobb. Man kan ha en politik som sänker skatt på låga inkomster så att det blir mer lönsamt att jobba. Man kan införa ett bidragstak så att det aldrig för någon, som kanske har invandrat från ett annat land lönar sig bättre att vara hemma i stället för att gå till jobbet. Det går att vända utvecklingen.</p><p>Det andra stora problem som den här regeringen inte har förmått att ta tag i handlar om tryggheten. Hur gick det med löftet om ett tryggare Sverige? Löfven lovade en historisk satsning mot gängkriminalitet. Det skulle göra Sverige tryggare. Nu har vi i alla fall fått lite draghjälp av den franska polisen, och det tackar vi för. </p><p>I Sverige skjuts ändå en person ihjäl nästan varje vecka och det sker en skjutning eller sprängning nästan varje dag. I Socialdemokraternas Sverige känner sig nu var tredje kvinna så otrygg på kvällen att hon inte ens vill gå ut i sitt eget kvarter. Varannan elev i årskurs 9 undviker vissa platser, personer eller aktiviteter för att de är rädda för att bli utsatta för brott.</p><p>Det går dock att vända denna utveckling. Det måste inte vara så här. Moderaterna vill införa system för anonyma vittnen, fördubbla straffen för gängkriminella - ja, ni vet att vi har en lång lista som vi har berättat om och lagt fram förslag om här i riksdagen. Det går att ändra utvecklingen. Det går också att se till att polisen får alla de resurser den behöver för att göra sitt jobb.</p><p></p><p>Medan regeringen värnar straffrabatter för brottslingar men sviker brottsoffren kan man göra tvärtom. En vuxen man som döms för tre våldtäkter ska inte bara få straffet för en. Rabatter hör inte hemma i svensk rättspolitik, fru talman.</p><p>Avslutningsvis: Om ett par veckor presenterar Moderaterna sin vårbudget. För oss är det tydligt att det här är ett vägskäl. Vi har haft sju förlorade år med Stefan Löfven. </p><p>Vad är det som ska gälla, bidragslinjen eller arbetslinjen? Ska vi ha ett Sverige med fler ledighetsveckor, eller ska vi i stället se till att den som går till jobbet varje dag får behålla mer av sin lön? </p><p>Ska vi ha ett Sverige där vi har så dålig koll på skattepengarna att de till slut hamnar som bidrag hos Iraks försvarsminister, eller ska vi ha ordning på varje skattekrona? </p><p>Ska Sverige verkligen vara ett land som har elbrist så fort det blir kallt och blåser lite, eller ska vi se till att det finns fossilfri el årets alla dagar i hela Sverige? </p><p>Ska det delas ut amnestier för tusentals vuxna män som inte har asylskäl, eller ska vi någon gång få ordning och reda i migrationspolitiken?</p><p>Listan kan göras lång, men skiljelinjerna i svensk politik kan inte bli tydligare. Det här har varit sju förlorade år med Stefan Löfven. Sverige behöver en ny regering.</p>",
    "intressent_id": "0899112324519",
    "rel_dok_id": "",
    "replik": "N",
    "systemdatum": "2021-07-09 14:00:24"
  }
}