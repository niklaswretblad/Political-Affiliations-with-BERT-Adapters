{
  "anforande": {
    "dok_hangar_id": "5111994",
    "dok_id": "H90926",
    "dok_titel": "Protokoll 2021/22:26 Tisdagen den 9 november",
    "dok_rm": "2021/22",
    "dok_nummer": "26",
    "dok_datum": "2021-11-09 00:00:00",
    "avsnittsrubrik": "Svar på interpellationerna 2021/22:41 och 42 om svensk konkurrenskraft",
    "underrubrik": "",
    "kammaraktivitet": "interpellationsdebatt",
    "anforande_id": "3789e34d-cd59-ec11-915f-901b0eac4c70",
    "anforande_nummer": "2",
    "talare": "Lotta Olsson (M)",
    "parti": "M",
    "anforandetext": "<p>Fru talman! Sverige är ett relativt litet och mycket konkurrensutsatt land. Hälften av inkomsterna kommer från exporten. Det är en export som till stora delar består av varor som produceras med hög energiåtgång, till exempel stål, järnmalm, skogsråvaror och annan tung industri. Detta kräver inte bara stor energitillgång utan också en stabil och planerbar energi, för man kan inte i en tung industriprocess dra ned på effekten eller få ett strömavbrott.</p><p>Fru talman! Därmed är inte bara vår industri utan hela vårt välstånd helt avhängigt av att vi har tillgång till denna energi. Dessutom är vi på global nivå utsatta för konkurrens, och våra kunder väljer inte våra varor om de kan få samma kvalitet till lägre pris från leverantörer i annat land. Sverige tävlar inte heller med låga löner eller genom att försumma arbetsmiljön för dem som arbetar i vår industri. Vi måste helt enkelt vara effektiva vad avser både kvalitet och prisbild.</p><p>En av våra historiskt starka konkurrensfördelar har varit att vi tidigt säkrat vår energiförsörjning. Detta skedde genom stora uppoffringar vad avser land och natur när vattenkraften byggdes ut. Men Sverige var också tidigt med att bygga ut en stabil och planerbar energikälla, nämligen kärnkraften.</p><p>Fru talman! Vi ser nu att den politiskt motsägelsefulla styrningen av elproduktionen, där problemet med tillgången till elkapacitet negligeras, gör att vi håller på att förlora en av Sveriges största konkurrensfördelar. Behovet av elenergi kommer att öka till nära nog det dubbla om vi ställer om vår industri och våra transporter till fossilfritt. Dessutom kommer den ökade sol- och vindproduktionen att kräva en större volym av planerbar el, till vattenkraft eller kärnkraft.</p><p>Hela Europa ställer om till ökad elektrifiering, vilket är bra. Men det innebär att efterfrågan och priserna på elenergi kommer att öka. Redan nu kan vi en vanlig dag se att priserna i prisområde 4, det vill säga i Skåne, kan vara så mycket som fyra till fem gånger så höga som i norr. Här spelar både bristande överföringskapacitet och bristande stabil produktion in. Det är ett dilemma vi behöver lösa om Sverige ska klara konkurrensen.</p><p>Fru talman! Därför är näringsministerns syn på detta så avgörande. Förnekar ministern att problemet finns, eller finns det en agenda för hur problemet ska angripas?</p><p></p><p>Innan det stora och ökade behovet av elenergi blev uppenbart har vi under senare år försökt attrahera stora industriella etableringar, till exempel batterifabriker och serverhallar - den nya industrin. Det är etableringar som i sig kräver stor energiåtgång. En del anläggningar kommer även i drift att kräva en tillgång till elenergi som motsvarar åtgången i en medelstor svensk stad.</p><p>Fru talman! Näringslivscheferna i kommunerna arbetar dagligen med att samtala med företag och försöka underlätta etableringar. Enligt en undersökning av Svenskt Näringsliv ser 40 procent av företagen elförsörjningen som ett problem för nyetableringar - samtidigt som vi behöver fler nya företag. Hela 43 procent har inte heller något förtroende för regeringens energipolitik.</p>",
    "intressent_id": "066769783310",
    "rel_dok_id": "H9C120211109ip",
    "replik": "N",
    "systemdatum": "2021-12-10 16:25:15"
  }
}