{
  "anforande": {
    "dok_hangar_id": "5083778",
    "dok_id": "H80978",
    "dok_titel": "Protokoll 2020/21:78 Tisdagen den 9 februari",
    "dok_rm": "2020/21",
    "dok_nummer": "78",
    "dok_datum": "2021-02-09 00:00:00",
    "avsnittsrubrik": "Svar på interpellationerna 2020/21:366, 369 och 370 om riksintressen och planerade stambanan mellan Göteborg och Borås",
    "underrubrik": "",
    "kammaraktivitet": "interpellationsdebatt",
    "anforande_id": "f2915b1c-7da7-eb11-914f-901b0eac4c78",
    "anforande_nummer": "57",
    "talare": "Jan Ericson (M)",
    "parti": "M",
    "anforandetext": "<p>Fru talman! Jag tackar ministern för svaret. </p><p>Redan 2012 beslutade den dåvarande alliansregeringen att börja bygga en ny järnväg för traditionella snabbtåg mellan Göteborg och Borås med planerad byggstart 2019. Det gällde den viktiga sträckan Mölnlycke-Bollebygd med en station på Landvetter flygplats. Pengar avsattes i budgeten 2014. </p><p>Med denna nya delsträcka skulle den sämsta delen av spåren mellan Västsveriges två största städer ersättas med en helt ny järnväg. Restiden mellan de två städerna skulle kortas ordentligt, och det skulle underlätta regional pendling. Samtidigt skulle både Göteborg och Borås få direkt tågförbindelse till Landvetter flygplats. Om Alliansen hade fortsatt styra Sverige hade bygget av denna järnvägssträcka redan kunnat vara igång. </p><p>Tyvärr blev det inte så. Efter regeringsskiftet 2014 ändrades allt. Först gick det tre år när inget alls hände. År 2017 drog regeringen tillbaka det tidigare beslutet från 2012 och de pengar som alliansregeringen hade satt av. Sedan återförde man pengarna några år senare och kallade det för en satsning. Då sattes byggstarten till 2023. Nu talas det om en byggstart tidigast 2025-2027. Men ingen vet å andra sidan riktigt längre vad som ska byggas på sträckan - om det ska bli höghastighetståg eller räls för vanliga snabbtåg. </p><p>Trafikverket tvingades börja om från början med en ny förstudie och nya samråd. Nu utreds alltså ett antal olika tänkbara dragningar av den nya järnvägen, vilket lägger en våt filt över stora delar av Härryda, Bollebygd och Borås kommuner. Järnvägskorridorer har dragits både norr och söder om riksväg 40, trots att samtliga tre berörda kommuner har avvisat alla tankar på att den nya järnvägen ska dras norr om riksväg 40. </p><p></p><p>Kommuner och enskilda kan, som sagt, inte planera för sin framtid eftersom kommunerna inte vågar detaljplanera eller ens bevilja bygglov för bostäder inom dessa områden. Det talas också om att Trafikverket kommer att åberopa riksintresse för att kunna kräva totalstopp för alla nya bygglov under flera år framåt. </p><p>Flera av de sträckor som utreds passerar rakt igenom byar och samhällen, vilket kommer att tvinga många människor från deras hem och kräva inlösen av bostäder. Eftersom man arbetar med tre olika korridorer samtidigt berörs oskäligt många av Trafikverkets begränsningar. Många människor tvingas helt i onödan att gå i åratal och oroa sig för inlösen av sina hem och hindras att utveckla sina fastigheter. Samtliga fastigheter inom dessa tre korridorer blir i praktiken osäljbara. Detta känns respektlöst mot dem som drabbats. </p><p>Oklarheten kring om det som Trafikverket avser att bygga är vanlig traditionell järnväg för snabbtåg eller höghastighetståg som kräver betydligt bredare järnvägskorridorer bidrar också till att onödigt stora markområden spärras för annan verksamhet i väntan på beslut. Samma sak gäller osäkerheten om stationslägen, vilket påverkar dragningen av den framtida järnvägen. </p><p>Jag har frågat infrastrukturministern om han tycker att det är rimligt att Trafikverket åberopar riksintresse för att stoppa all utveckling samtidigt inom tre olika möjliga järnvägskorridorer, vilka åtgärder han tänker vidta för att begränsa antalet järnvägskorridorer och därmed antalet onödigt drabbade fastighetsägare samt vilka åtgärder han tänker vidta för att minimera den tid som oroliga markägare ska tvings vänta på besked. </p><p>Svaret från ministern visar att han frånsäger sig allt ansvar för den extremt långa tid som drabbade markägare och kommuner tvingas vänta på besked. Inget i svaret antyder att ministern tänker agera. </p><p>En möjlighet vore att Trafikverket lyssnade på de tre mest berörda kommunerna och i alla fall snabbt avförde den norra järnvägskorridoren som alternativ. Då återstår i vart fall bara två korridorer söder om riksväg 40. </p><p>Men ett ännu viktigare besked, som även ministern kan bidra till, vore att ange ett datum när slutligt beslut senast kommer att fattas av regeringen. I dag vet ingen hur många år drabbade markägare kommer att leva i ett vakuum och inte veta vad som händer med deras fastigheter. Det känns orimligt i en rättsstat att ansvarig minister inte vill lyfta ett finger för att snabba på processen. </p><p>Jag har faktiskt bara en enda konkret fråga till infrastrukturministern i denna första omgång: Kan infrastrukturministern utlova att regeringen kommer att fatta slutligt beslut i frågan om tillåtlighetsprövning före valet 2022?</p><p>(forts.)</p>",
    "intressent_id": "0940980416614",
    "rel_dok_id": "H8C120210209ip",
    "replik": "N",
    "systemdatum": "2021-04-27 19:23:02"
  }
}