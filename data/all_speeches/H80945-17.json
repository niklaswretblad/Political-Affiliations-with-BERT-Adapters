{
  "anforande": {
    "dok_hangar_id": "5076666",
    "dok_id": "H80945",
    "dok_titel": "Protokoll 2020/21:45 Onsdagen den 2 december",
    "dok_rm": "2020/21",
    "dok_nummer": "45",
    "dok_datum": "2020-12-02 00:00:00",
    "avsnittsrubrik": "Skatt, tull och exekution",
    "underrubrik": "",
    "kammaraktivitet": "ärendedebatt",
    "anforande_id": "c45d4e26-4157-eb11-9147-901b0eac4c70",
    "anforande_nummer": "17",
    "talare": "Gulan Avci (L)",
    "parti": "L",
    "anforandetext": "<p>Herr talman! I dag behandlar vi utgiftsområde 3, som handlar om att säkerställa en bra finansiering av den offentliga sektorn, att ha fungerande samhällsfunktioner för invånare och företag och att se till att myndigheter har rätt verktyg i kampen mot den organiserade brottsligheten.</p><p>Jag vill dock prata om folkräkningsfrågan och om varför det är angeläget att få till stånd en ny folkräkning. Det enkla svaret är att det var 30 år sedan den senaste folkräkningen genomfördes.</p><p>För oss liberaler är det viktigt att staten fullgör sina åtaganden gentemot individer utifrån deras rättigheter. För att dessa rättigheter ska kunna säkras måste vi ha fungerande samhällsfunktioner, liksom för att staten ska kunna ta hand om sin del av samhällskontraktet. Men när vi inte vet vilka som vistas i Sverige och var de bor eller om människor med utvisningsbeslut har lämnat landet kan varken polisen, säkerhetstjänsten, Försäkringskassan eller socialtjänsten fullgöra sina åtaganden. Därför behövs en ny folkräkning som ökar möjligheten att följa upp att svensk lag efterlevs, minskar bidragsfusket och säkerställer att människor som är i en socialt utsatt situation får den hjälp de har rätt till.</p><p>Just därför har vi liberaler i förhandlingar med regeringen och Centern drivit igenom och säkerställt att en ny folkräkning ska göras. Vi avsätter därmed också 43 miljoner för nästa år och ytterligare 20 miljoner för 2022 för detta ändamål.</p><p>Herr talman! Vi har stora utanförskapsproblem i dag. År 2004 tog Folkpartiet fram <em>Utanförskapets karta</em>. Redan då larmade vi om utsattheten i många bostadsområden, vilket borde ha manat till omedelbar handling. Men i stället valde alla partier som då fanns i riksdagen att lägga locket på, och konsekvensen är att vi har gått från en illavarslande utveckling till en djupgående kris. Detta kan för vissa låta som hård kritik, men sanningen är att otryggheten i dag finns i många delar av vårt land. Alla invånare i Sverige får inte den trygghet som en rättsstat ska garantera alla sina invånare.</p><p></p><p>Över en halv miljon människor lever i områden där rättsstaten har tryckts tillbaka, trångboddheten är stor, skolresultaten sviktar, arbetslösheten är utbredd och kriminaliteten drabbar oerhört många människor. Den svenska jämställdheten, som vi är så stolta över och gärna exporterar till andra delar av världen, är satt på undantag i våra utanförskapsområden. Den når inte de kvinnor och flickor som lever i hedersförtryckets järngrepp men som mest av alla behöver jämställdheten för att kunna leva fria liv. I stället kontrolleras de av gängkriminella och religiösa fundamentalister som kränker deras grundläggande mänskliga och fria rättigheter, som vi alla andra tenderar att ta för givna.</p><p> Herr talman! Jag vill inte bidra till en svartvit debatt här i kammaren, för majoriteten av de människor som bor i utsatta områden trivs i och är stolta över sina områden. De allra flesta barn, ungdomar och vuxna drömmer om sin framtid och engagerar sig för sina medmänniskor precis som andra. Men de upplever den otrygghet som har smugit sig in i deras bostadsområden. Trygghet borde vara en självklarhet i Sverige år 2020.</p><p>Att denna utveckling fortsätter kommer vi liberaler inte att acceptera. Vi är övertygade om att det går att ta tillbaka kontrollen, men ska vi vända utvecklingen krävs ett nytt synsätt och många åtgärder. Och en ny folkräkning i en lite mindre skala är ett steg i rätt riktning. Men självklart behöver vi också arbeta förebyggande mot brottslighet. Vi behöver involvera polisen, socialtjänsten, civilsamhället, de lokala företagen, fastighetsägarna och många andra aktörer i dessa områden. Dessutom behöver vi en hållbar och långsiktig migrationspolitik som är förutsägbar, rättvis och inte ger utrymme för allmänna amnestier eller att personer utan asylskäl ska kunna uppehålla sig i Sverige om vi ska kunna få på plats en seriös och bra integrationspolitik som vänder utvecklingen.</p><p>Herr talman! Jag har noga lyssnat på Moderaternas Niklas Wykman och tycker att han har lite väl hård kritik mot det förslag som nu ligger på kammarens bord. Jag tänker dock inte kritisera honom, för jag tycker att han framhåller en viktig poäng med behovet av en nationell folkräkning.</p><p>Det är sant att vi inte riktigt har koll på vilka människor som bor i Sverige i dag. Skatteverkets egna uppskattningar om att 200 000 människor är skrivna på felaktiga adresser talar sitt tydliga språk om de behov som finns. Men Moderaternas förslag riskerar att missa de akuta behoven av åtgärder som behöver komma igång nu och som både Niklas och jag har adresserat i debatten. Då är det mest logiska att börja i de områden där utsattheten är som störst och trångboddheten är som värst. </p><p>Herr talman! På detta sätt gör vi upp med det skuggsamhälle som ohyggligt många människor i dag drabbas av. Det är på detta sätt vi vänder utvecklingen och gör dessa områden trygga igen. Det är på detta sätt vi kommer åt den trångboddhet som har haft förödande konsekvenser för människoliv under pandemin. Och det är på detta sätt vi tryggar våra välfärdssystem mot fusk.</p><p>Vi kommer noga att följa upp det arbete som nu ska påbörjas, och vi ska givetvis också följa upp det med ytterligare viktiga åtgärder för att vända utvecklingen. Med detta vill jag yrka bifall till utskottets förslag.</p>",
    "intressent_id": "0800956862429",
    "rel_dok_id": "H801SkU1",
    "replik": "N",
    "systemdatum": "2021-01-15 15:52:05"
  }
}