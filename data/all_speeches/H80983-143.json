{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "2794bf96-a1ad-eb11-914f-901b0eac4c78",
    "anforande_nummer": "143",
    "talare": "Hans Rothenberg (M)",
    "parti": "M",
    "anforandetext": "<p>Herr ålderspresident! En rysk kvinna boende i Moskva skrev den 3 februari följande på Facebook: Jag vet inte vad jag ska säga utan att låta för dramatisk. Det råder undantagstillstånd från och med nu. Det kommer att bli värre. Medan jag skriver detta arresteras hundratals människor på gatorna. De har blivit slagna eller fängslats sedan i söndags, bara för att ha varit på fel plats vid fel tidpunkt. Något jag är riktigt rädd för, för min egen del just nu, är att de stänger av nätet med början med alla sociala medier. Jag är livrädd för det. Det finns några saker som är viktiga för mig: tillgång till information, möjligheten att utforska och kommunikationsfrihet. Jag förstår inte hur och varför man ska leva utan det. Nu när landet jag befinner mig i har blivit främmande och fientligt blir det uppenbart att vi isoleras från världen. Då känns det som att alla alternativ tas bort på en gång. Jag ångrar den tid då jag funderade på att flytta från Ryssland men valde att inte göra det. Jag tvivlar på att det finns något jag fortfarande kan göra. Det är precis som en av de där mardrömmarna om när du drunknar. Du vet att du måste agera snabbt men kan inte röra en muskel utan sjunker långsamt under vattnet.</p><p>Herr ålderspresident! Fängslade demonstranter och farsartade rättegångar mot oppositionella sker i efterdyningarna av kemvapenattacken mot Aleksej Navalnyj. Användande av kemvapen måste möta omvärldens kraftfulla reaktioner, så som när de användes i Vietnamkriget liksom när de användes av Saddam Hussein mot kurder och nu när de används mot oppositionspolitiker i Ryssland.</p><p>Sverige och EU ska därför inte utesluta andra sanktionsinstrument än rent ekonomiska för att möta onda och destruktiva krafter. Även gasledningen Nord Stream 2 måste upp på bordet. Det är dags att övergå från att reagera till att agera och göra det proaktivt, oavsett vem det berör och varför.</p><p>Inte bara våld och terrorism är demokratins fiender. Teknikutvecklingen är snabb och inte alltid förutsägbar. Artificiell intelligens som utvecklas under internationellt kontrollerbara och regelstyrda former kan innebära oanade möjligheter för människor och för mänskligheten. Men artificiell intelligens i händerna på destruktiva och auktoritära krafter kan bjuda på motsatsen.</p><p></p><p>Direkta attacker på länder, folkgrupper eller enskilda kan vara fysiska men kan också uppträda i form av hot och industriellt spionage. Industrispionage är i dag att betrakta som en del av vardagliga intrång i människors liv. Framför allt är det ryskt och kinesiskt spionage som utgör ett lågfrekvent men väl så destruktivt hot mot svenska intressen.</p><p>I det korta perspektivet är Ryssland en påtaglig aktör som störningsmoment. Ur ett långsiktigt perspektiv är det kinesiska spionaget av en betydligt mer kraftfull och genuint systematisk magnitud.</p><p>Herr ålderspresident! Där världssamfundet FN brister i förmåga att agera behöver världen samla de goda för att möta dessa krafter. Demokratiska länder med fungerande marknadsekonomi och en över tid uttalad respekt för mänskliga rättigheter måste, genom sina gemensamma värderingar, också kunna uppvisa gemensam handling.</p><p>En lika god som nödvändig början är att återupprätta en samarbetsvillig relation mellan EU och USA. Förutsättningarna för detta är nu bättre än på flera år. Det är också av en helt annan nödvändighet. Det behövs en aktiv och fungerande transatlantisk samverkan, inte bara på handelsområdet utan även vad gäller en av de fem globala utmaningarna: säkerhet.</p><p>Lika regler och lika villkor måste gälla i utbytet med Kina. EU måste tillsammans med USA och andra likasinnade länder öka pressen på Kina att öppna upp sina marknader och respektera andras marknader. Kinesiska företag i våra länder måste granskas med samma måttstock som våra egna i Kina vad gäller konkurrens, subventioner, ägandeförhållanden och korruption. Denna uppmärksamhet måste numera även gälla industri- och kunskapsspionage. Där handel är världens universella språk byggt på överenskommelser baserade på tillitens grund är industrispionage dess förolämpande svordomar.</p><p>Coronans fulla effekt på världshandeln ser vi inte riktigt ännu, men som alltid när etablerade system hamnar i obalans finns det krafter som utnyttjar läget till egen fördel och till andras nackdel. Den kinesiska imperialismen som eftersträvar politisk, militär, kulturell, teknologisk och ekonomisk världsdominans är i sammanhanget inte sen att ta tillfället i akt.</p><p>Herr ålderspresident! <em>1984</em> var en gång en skrämmande framtidsspaning där tiden hann ikapp och förbi Orwells dystopi. Även om boken <em>2084</em> inte kommer att skrivas är det upp till oss i den fria världen att i gemenskap med andra goda och genom demokrati, marknadsekonomi och respekt för människans okränkbara värde se till att den historien aldrig blir verklighet. Ingen ska få skriva den åt oss, än mindre tillåta att den får upplevas.</p>",
    "intressent_id": "0409540163215",
    "rel_dok_id": "",
    "replik": "N",
    "systemdatum": "2021-05-05 14:58:55"
  }
}