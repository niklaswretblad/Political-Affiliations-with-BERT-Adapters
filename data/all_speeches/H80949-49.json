{
  "anforande": {
    "dok_hangar_id": "5077203",
    "dok_id": "H80949",
    "dok_titel": "Protokoll 2020/21:49 Tisdagen den 8 december",
    "dok_rm": "2020/21",
    "dok_nummer": "49",
    "dok_datum": "2020-12-08 00:00:00",
    "avsnittsrubrik": "Svar på interpellation 2020/21:181 om bättre tillgång till läkemedelsassisterad behandling vid opioidberoende",
    "underrubrik": "",
    "kammaraktivitet": "interpellationsdebatt",
    "anforande_id": "8fd9026a-3062-eb11-914e-901b0e9b71a0",
    "anforande_nummer": "49",
    "talare": "Socialministern Lena Hallengren (S)",
    "parti": "S",
    "anforandetext": "<p>Fru talman! Johan Hultberg har frågat mig om jag är beredd att ge förslagsvis Folkhälsomyndigheten i uppdrag att undersöka omfattningen av opioidberoende. Han har frågat om jag är beredd att ge förslagsvis Folkhälsomyndigheten och Socialstyrelsen i uppdrag att undersöka hur många personer som i dag är under respektive i behov av LARO. Han har också frågat vilka åtgärder jag är beredd att vidta för att säkerställa en god tillgång till LARO i hela landet.</p><p> STYLEREF Kantrubrik \\* MERGEFORMAT Svar på interpellationer</p><p>Det är angelägna och viktiga frågor som Johan Hultberg lyfter upp. Jag är också glad över att Johan Hultberg är engagerad i frågan om narkotika och narkotikaklassade läkemedel. Det är frågor som förtjänar att uppmärksammas.</p><p>Min och regeringens ambition är att vården vid opioidmissbruk, precis som all annan vård och behandling, ska vara tillgänglig, jämlik och av god kvalitet. Det kan aldrig vara acceptabelt att kompromissa med den vård som ges till i många fall samhällets mest utsatta.</p><p>Jag ser också med oro på dödligheten till följd av läkemedels- och narkotikaförgiftningar i Sverige. Skillnader i registrerings- och rapporteringspraxis gör det dock svårt att jämföra mellan enskilda länder. Jag tycker dock inte att det är meningsfullt att fastna vid sådana jämförelser. Vi behöver snarare se till vår egen situation, och utifrån denna tycker jag att vi kan konstatera att läkemedels- och narkotikaförgiftningarna ligger på en alldeles för hög nivå. Det är jag helt enig med Johan Hultberg om. </p><p>Mot denna bakgrund har regeringen under flera år vidtagit åtgärder för att få ned dödligheten och för att säkerställa att de som lider av en missbruks- eller beroendesjukdom ges tillgång till en god vård och behandling. Det handlar om skadereducerande åtgärder, ökad kunskap och stöd till huvudmännen, som ju är de aktörer som ansvarar för missbruks- och beroendevården. </p><p>Avseende omfattningen av opioidberoende har vi redan i dag siffror på hur det ser ut. För att komplettera denna bild har regeringen givit Läkemedelsverket och Socialstyrelsen i uppdrag att öka kunskapen om användningen av lugnande medel och sömnmedel i Sverige. Uppdraget ska redovisas senast den 31 december 2020. Vi har också kunskap om antalet personer i LARO-behandling, som ligger på cirka 4 000 per år. </p><p>Vad gäller behovet av LARO-behandling är detta analyser som fortlöpande behöver göras av huvudmännen för att säkerställa en god tillgänglighet till behandling. För att stödja huvudmännen har Socialstyrelsen, på regeringens uppdrag, nyligen tagit fram ett kunskapsstöd om LARO. Målet med kunskapsstödet är att det ska bidra till en god och likvärdig vård och omsorg för personer med opioidberoende.</p><p>Regeringen tillsatte nyligen även en särskild utredare för att se över hur insatser för personer med samsjuklighet, med missbruk och beroende och annan psykiatrisk diagnos eller närliggande tillstånd, kan ske mer samordnat. Syftet med uppdraget är att skapa bättre förutsättningar för att personer med beroendeproblem och samtidig psykisk ohälsa ska kunna få en behovsanpassad och patientcentrerad vård och omsorg som är av hög kvalitet och som kan erbjudas på lika villkor i hela landet. Det omfattar såväl medicinska som farmakologiska, psykiatriska och sociala insatser. Jag tycker att det finns starka skäl att invänta utredningen innan vi går vidare med ytterligare kartläggningar eller andra insatser. </p><p>Gällande det tillkännagivande om att utvärdera den nuvarande narkotikapolitiken och ta initiativ till en nollvision när det gäller dödsfall som orsakas av narkotika, som Johan Hultberg i övrigt nämner, avser regeringen att återkomma till riksdagen om detta. Det är välkommet att en enig riksdag vill ha fokus på en evidensbaserad narkotikapolitik som säkerställer att personer med missbruk och beroende får den vård som de behöver och som betonar vikten av att minska antalet dödsfall till följd av läkemedels- och narkotikaförgiftning. Det rimmar mycket väl med den folkhälsobaserade inriktning som framgår av ANDT-strategin. </p>",
    "intressent_id": "0853395328224",
    "rel_dok_id": "H810181",
    "replik": "N",
    "systemdatum": "2021-01-29 13:49:57"
  }
}