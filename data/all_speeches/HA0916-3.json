{
  "anforande": {
    "dok_hangar_id": "5153579",
    "dok_id": "HA0916",
    "dok_titel": "Protokoll 2022/23:16 Tisdagen den 8 november",
    "dok_rm": "2022/23",
    "dok_nummer": "16",
    "dok_datum": "2022-11-08 00:00:00",
    "avsnittsrubrik": "Debatt med anledning av budgetpropositionens avlämnande",
    "underrubrik": "",
    "kammaraktivitet": "",
    "anforande_id": "553c1741-e16f-ed11-917b-901b0eac4c70",
    "anforande_nummer": "3",
    "talare": "Oscar Sjöstedt (SD)",
    "parti": "SD",
    "anforandetext": "<p>Herr talman! Den här budgetpropositionen, som har tagits fram i samverkan mellan Sverigedemokraterna, Moderaterna, Kristdemokraterna och Liberalerna, kommer inte att lösa Sveriges alla problem. Vi har dessvärre för stora och för allvarliga problem för att kunna lösa dem på så kort sikt. Men det är en väldigt bra början. Mer kommer att behöva göras för att vända på skutan Sverige, och det kommer vi också att vara beredda att göra.</p><p></p><p>Jag är givetvis väldigt glad att såväl arbetslöshetsförsäkringen som sjukförsäkringen ligger kvar på samma nivåer efter årsskiftet, när den nya budgeten träder i kraft, som innan årsskiftet. Jag vet inte hur många gånger under den valrörelse som varit, herr talman, som jag har fått höra: Om de där partierna tar makten - slottspartierna - då kommer de att slakta både a-kassa och sjukförsäkring. Vi var tydliga, och jag var tydlig, under hela valrörelsen: A-kassan ska hållas intakt, och dagens nivåer ska gälla även i morgon. Vi sa en sak före valet, och vi gjorde exakt samma sak efter valet.</p><p>Bränsleskatterna kommer att sänkas. Det blir inte lika mycket som jag hade hoppats, men likväl. Milersättningen som legat still i 13 år höjs påtagligt, och reduktionsplikten fasas ned till absolut lägsta möjliga nivå.</p><p>Jobbet börjar nu, men dessvärre kommer inte effekterna riktigt lika omgående. Vi får vänta lite grann. Den ganska extrema inriktning som den förra regeringen hade vad gäller just reduktionsplikten går inte att fasa ut i en handvändning helt enkelt.</p><p>Effekten avseende pris vid pump kommer vi att behöva invänta ännu en stund. Men när den väl kommer pratar vi om i storleksordningen ytterligare 4, 5 eller kanske till och med 6 kronor i bästa fall. Jag beklagar att det tar så lång tid. Det gör jag verkligen. Men läget är vad det är.</p><p>Det gäller tillika dieselskatten för jordbruket, för skogsbruket och även för vattenbruket. Den kommer att ligga på EU:s absoluta miniminivå under mandatperioden, och det börjar gälla redan från halvårsskiftet. Det blir helt enkelt lite, lite lättare, lite mindre betungande, att vara näringsidkare inom alla näringar som är beroende av någon form av fysisk transport. Det är ganska många näringar, herr talman.</p><p>Herr talman! Ukrainas sak är vår sak, på samma sätt som en gång Finlands. De må ha bytt ansikten i Moskva från för dryga 80 år sedan och till i dag. Men det är i grunden samma genomkorrupta, kleptokratiska och paranoida förtryckarregim som håller i trådarna.</p><p>Det här är inte en normal armé vi ser i Ukraina. Det är ett gäng rövarband och banditer som plundrar och våldtar. Sverige ska inte vackla i sitt stöd för Ukrainas frihet. Det ekonomiska, det politiska och framför allt det militära stödet ska fortsätta och allra helst accelerera.</p><p>Det är givetvis primärt en fråga om solidaritet men nästan lika mycket om egennytta. Varje rysk T72:a som konsekvensutsätts i Ukraina är en stridsvagn färre som kan terrorisera vårt svenska fosterland. Försvarsmakten ska upp till 2 procent av bnp under mandatperioden. Det här är en uppgift som vi kommer att klara av, och som den gamla regeringen, och det gamla regeringsunderlaget, aldrig någonsin hade mäktat med.</p><p>Ett starkt svenskt försvar, och ett Sverige i Nato, kommer att säkra freden i vårt land och i vår tid. Det ska inte vara någon policy of appeasement, inte igen. Det funkar inte. Att försöka blidka tyrannen leder enbart till att tyrannen får mersmak.</p><p>Herr talman! Låt mig nämna några ord vad gäller denna budgetpropositions fördelningsprofil. Jag kan citera direkt från de så kallade effektbedömningarna: \"Reformerna har olika fördelningsprofil, men sammantaget har de förslag som påverkar ekonomisk standard en tydligt utjämnande fördelningsprofil. Den ekonomiska standarden ökar procentuellt sett mest i den nedre delen av fördelningen, och allra mest för den tiondel av befolkningen som har lägst ekonomisk standard.\" Slottspartierna har alltså enats om en ekonomisk politik som har en tydligt utjämnande fördelningsprofil och som stärker den ekonomiska standarden allra mest hos tiondelen med lägst inkomst. I den inkomstdecilen brukar man normalt sett inte hitta vare sig bankdirektörer eller riskkapitalister.</p><p></p><p>Herr talman! Låt mig också säga något om det som aviseras i budgetpropositionens finansplan, om än inte i tabellerna. En tandvårdsreform kommer att utredas och genomföras. Jag ska inte lova exakt när, för jag vet inte exakt när. Men det blir under mandatperioden. Logiken är enkel eller borde i alla fall vara enkel: Tänder är en del av kroppen, och det högkostnadsskydd som gäller inom sjukvården i övrigt borde i möjligaste mån även gälla folks tänder. Vi skriver också att de äldre ska prioriteras i denna reform.</p><p>Herr talman! På tal om de äldre kommer regeringen att bjuda in samtliga - nota bene, samtliga - partier till samtal och överläggningar om pensionerna. Den smått bisarra idén att fem partier ska diskutera pensionsfrågor, trots att det som bekant finns åtta partier representerade i den här kammaren, har nu slutligen förkastats.</p><p>Jag vill poängtera att jag ser väldigt mycket fram emot kommande överläggningar och samtal. Vad de mynnar ut i vad gäller konkret politik och konkreta reformer är för tidigt att säga i dagsläget. Men för Sverigedemokraternas del kommer vi att ta med oss samma förslag som vi drivit även tidigare.</p><p>Vi vill ha en så kallad gas i pensionssystemet. Man kan inte bara ha en broms, för då kommer man ingenvart. Man behöver ha en gas också.</p><p>Vi vill öka valfriheten i premiepensionssystemet. En större del av pensionsavsättningarna ska gå dit, så att den enskilde får ökade möjligheter att ta eget ansvar för sin framtid och för ekonomin i ålderdomen.</p><p>Vi behöver hitta sätt att totalt sett öka avsättningarna in i pensionssystemet för att på den vägen höja pensionerna. Jag vågar inte stå här och lova någonting i det här osäkra läget, men jag tror och hoppas att flera andra partier ser ungefär samma behov.</p><p>Avslutningsvis vill jag tacka herr talmannen för ordet och även givetvis tacka slottspartierna för ett mycket gott samarbete. Vi ses i nästa runda!</p><p>(Applåder)</p><p>I detta anförande instämde Rashid Farivar, David Perez, Charlotte Quensel och Eric Westroth (alla SD).</p>",
    "intressent_id": "055257333723",
    "rel_dok_id": "",
    "replik": "N",
    "systemdatum": "2022-11-29 13:28:23"
  }
}