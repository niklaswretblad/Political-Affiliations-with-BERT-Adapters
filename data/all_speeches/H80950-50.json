{
  "anforande": {
    "dok_hangar_id": "5077629",
    "dok_id": "H80950",
    "dok_titel": "Protokoll 2020/21:50 Onsdagen den 9 december",
    "dok_rm": "2020/21",
    "dok_nummer": "50",
    "dok_datum": "2020-12-09 00:00:00",
    "avsnittsrubrik": "Försvar och samhällets krisberedskap",
    "underrubrik": "",
    "kammaraktivitet": "",
    "anforande_id": "8fdb90ca-3062-eb11-914e-901b0e9b71a0",
    "anforande_nummer": "50",
    "talare": "Hanna Gunnarsson (V)",
    "parti": "V",
    "anforandetext": "<p>Fru talman! Hej till alla er som sitter och tittar hemma!</p><p>Vi debatterar i dag utgiftsområdet i statens budget som handlar om försvars- och säkerhetspolitik. Vänsterpartiet har lagt fram en egen statsbudget, som vi ser som en helhet för alla olika politikområden. Där berättar vi om våra satsningar och vår ekonomiska politik.</p><p>Vänsterpartiets viktigaste ledord i det politiska arbetet är alltid jämlikhet. Det är alltid dit vi strävar. Vi vet nämligen att jämlika samhällen är starkare samhällen. Det är när vi håller ihop, när vi utjämnar ekonomiska klyftor, när vi hjälps åt och när vi tar hand om varandra som samhället blir mer motståndskraftigt mot kriser eller angrepp.</p><p>När vi litar på varandra och när vi lär känna varandra, som individer och som grupp, kan vi se igenom och avslöja propaganda och felaktigheter. Det är när vi håller ihop som vi lättare kan klara av större kriser i vardagen, till exempel strömavbrott eller värre saker som pandemier, stora översvämningar och bränder. Vår styrka ligger i vår samhörighet och vår gemenskap.</p><p> STYLEREF Kantrubrik \\* MERGEFORMAT Försvar och samhällets krisberedskap</p><p>Arbetet för jämställdhet inom försvarsområdet är en väldigt viktig fråga för oss. Antalet kvinnor i Försvarsmakten är fortfarande litet och långt ifrån vad en minimidefinition av vad jämställdhet innebär. Detta måste såklart förändras. Det är av största vikt att Försvarsmakten har ett strategiskt arbete för att fler kvinnor ska göra värnplikt och söka sig till Försvarsmakten men också vilja och kunna stanna kvar.</p><p>Mot den bakgrunden blir jag som försvarspolitiker såklart väldigt arg när jag tar del av det reportage om trakasserier och våld på ett av våra regementen, som SVT visade i veckan. Men jag blir samtidigt glad över att höra de kommentarer som framför allt arméchefen har gått ut med de senaste dagarna med ett tydligt avståndstagande och tydliga krav på bättring.</p><p>Här ser vi hur viktigt det arbete är som de värnpliktigas förtroendevalda i Pliktrådet utför för att få reda på och slå larm om den här typen av händelser. Försvarsutskottet kommer självklart att ta del av kommande utredningar om detta och de åtgärder som kommer att vidtas.</p><p>För Vänsterpartiet är värnplikten en del av folkförankringen av Sveriges försvar och i och med det också ett sätt att bygga ett jämlikt samhälle. Även om antalet värnpliktiga inte är så stort som det en gång var är värnplikten en plats där ungdomar från olika bakgrunder och med olika erfarenheter träffas, lever, arbetar och utbildar sig tillsammans. Vi i Vänsterpartiet tycker att detta är väldigt värdefullt, och det är därför bra att antalet värnpliktiga ökar framöver.</p><p>Vi har alla ett gemensamt ansvar för att möta olika typer av hot, om de så är klimatrelaterade eller kommer från desinformation, från rasism eller från extremism. Värnplikten bör framöver innehålla även civila delar för att kunna öka vår beredskap inför till exempel natur- och miljökatastrofer. Det är något som vi tyvärr vet kommer att bli mer förekommande i klimatförändringarnas spår.</p><p>Fru talman! Vi befinner oss fortfarande i en enormt stor civil kris - den pandemi som coronaviruset orsakar. Pandemin visar på behovet av stark krisberedskap och ett starkare och bättre organiserat civilt försvar.</p><p>De framtida hoten mot Sverige kommer att vara civila och inte militära. Det är därför viktigt att vi börjar rusta oss på riktigt för att kunna möta den här typen av hot. Den stora miljardsatsningen på civilt försvar som regeringen gör i budgeten är en början. Vi instämmer i den.</p><p>Vi måste fortsätta med det här arbetet på många olika plan från den enskilda människans krisberedskap till de stora myndigheternas arbete för mer robusthet. Kanske är det dags för MSB att uppdatera broschyren <em>Om krisen eller kriget kommer</em> och skicka ut den till alla hushåll igen och på så sätt påminna oss alla om hur viktigt det är att också vi själva har en beredskap hemma.</p><p>Den kris vi befinner oss i nu har blivit ännu värre av att välfärden i våra kommuner och regioner har så stora brister. Det krävs stora satsningar för att anställa fler, förbättra arbetsmiljön och höja lönerna och för att ha ständig fortbildning för alla anställda i välfärden. En välfärd som redan från början går på knäna kommer inte att kunna klara en kris som kräver ännu mer arbete, större arbetsinsatser och mer resurser.</p><p>För att Sverige ska vara ett säkert och tryggt samhälle framöver krävs stora satsningar på den offentliga välfärden.</p><p>Klimatförändringar och naturkatastrofer är andra allvarliga hot mot vårt land och mot våra invånares säkerhet. Runt om i världen ser vi att klimatförändringar är orsaker till krig och konflikter. Att motverka klimatförändringarna är därför att arbeta för en fredligare och säkrare värld. Detta måste ha högsta prioritet även i vårt säkerhetspolitiska arbete. Vi måste våga fatta beslut som motverkar klimatförändringens konsekvenser.</p><p> STYLEREF Kantrubrik \\* MERGEFORMAT Försvar och samhällets krisberedskap</p><p>Fru talman! Politik handlar om att prioritera. Utifrån våra ideologier och våra olika ställningstaganden prioriterar vi mellan olika utgifter. Som väljare är det till syvende och sist ert beslut. Ni ska fundera på vad ni tycker är viktigast och sedan utifrån det rösta i de kommande valen.</p><p>Vänsterpartiet prioriterar alltid jämlikhet. Varje gång vi fattar ett beslut eller gör budgetar tittar vi på hur vi får maximalt med jämlikhet i Sverige.</p><p>För att Sverige ska vara ett tryggt land och ett starkt samhälle framöver behövs satsningar på den offentliga välfärden. Där ingår äldreomsorg, förskola och sjukvård men även sådana viktiga saker som sophantering och säker digitalisering. Detta kräver ekonomiska resurser, mer personal och goda förberedelser. Det krävs för att Sverige ska kunna fortsätta att vara ett land i fred och frihet där alla har lika möjligheter och är jämlika med varandra.</p><p>Vänsterpartiet har inget yrkande i detta avsnitt utan stöder hela vår statsbudget.</p>",
    "intressent_id": "0411459873625",
    "rel_dok_id": "",
    "replik": "N",
    "systemdatum": "2021-01-29 13:52:39"
  }
}