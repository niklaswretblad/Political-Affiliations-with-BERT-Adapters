{
  "anforande": {
    "dok_hangar_id": "5122643",
    "dok_id": "H90977",
    "dok_titel": "Protokoll 2021/22:77 Onsdagen den 2 mars",
    "dok_rm": "2021/22",
    "dok_nummer": "77",
    "dok_datum": "2022-03-02 00:00:00",
    "avsnittsrubrik": "Trossamfund och begravningsfrågor",
    "underrubrik": "",
    "kammaraktivitet": "ärendedebatt",
    "anforande_id": "535fd0dc-a9cf-ec11-9170-0090facf175a",
    "anforande_nummer": "10",
    "talare": "Nina Lundström (L)",
    "parti": "L",
    "anforandetext": "<p>Herr ålderspresident! Trossamfunden är en central del av det civila samhället och ska som sådana ha goda möjligheter att verka. Staten är sekulär, men det innebär inte att man därför inte har något ansvar. Statens ansvar är att säkra en fri religionsutövning - eller ingen alls - och därmed att inte ta ställning för en viss religion eller vissa samfund.</p><p>Den svenska liberalismen föddes ur kampen för religionsfrihet. Detta är en fråga i vårt dna. Vi vill ge Svenska kyrkan samma frihet som alla andra trossamfund har. Det handlar inte om för eller emot religion, utan det handlar om att säkra friheten för alla trossamfund. </p><p></p><p>Det var genom kyrka-stat-reformen 1999 som relationen mellan Svenska kyrkan och staten ändrades. Kyrkolagen med rötter i 1600-talet liksom statens medverkan vid beslut om Svenska kyrkans inre verksamhet avskaffades. Detta var något som Liberalerna, som har djupa rötter i kampen för religionsfrihet, hade verkat för under mycket lång tid.</p><p>Reformen innebar dock inte att statens särskilda styrning av Svenska kyrkan upphörde helt. Medan andra samfund fritt väljer sin egen organisationsform finns det en särskild lag om Svenska kyrkan som detaljerat reglerar samfundets uppbyggnad, församlingens uppgifter, biskoparnas roll, kyrkomötets beslutsbefogenheter och så vidare.</p><p>Lagen om Svenska kyrkan får ses som en del av den bredare kompromiss som på 1990-talet möjliggjorde de förändrade relationerna just mellan staten och Svenska kyrkan.</p><p>Liberalerna har under lång tid arbetat för att Svenska kyrkan ska uppnå fullt oberoende på samma villkor som övriga trossamfund i Sverige. För att Svenska kyrkan ska stå helt fri från statlig styrning anser därför Liberalerna att den särskilda lagen om Svenska kyrkan ska avskaffas.</p><p>Svenska kyrkan bör, liksom alla andra samfund, ha full frihet att avgöra sin egen verksamhet. Det är dess medlemmar som ska avgöra samfundets vägval i religiösa frågor.</p><p>Det påverkar dock inte i sig Svenska kyrkans ansvar vad gäller begravningsväsendet och inte heller trossamfundens möjlighet att via Skatteverket få hjälp med uppbörden av medlemsavgifter eftersom detta regleras i annan lagstiftning.</p><p>Herr ålderspresident! Med detta vill jag yrka bifall till reservation 2.</p>",
    "intressent_id": "0541320528015",
    "rel_dok_id": "H901KU31",
    "replik": "N",
    "systemdatum": "2022-05-09 17:08:51"
  }
}