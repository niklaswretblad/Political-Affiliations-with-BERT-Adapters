{
  "anforande": {
    "dok_hangar_id": "5139639",
    "dok_id": "H909133",
    "dok_titel": "Protokoll 2021/22:133 Fredagen den 17 juni",
    "dok_rm": "2021/22",
    "dok_nummer": "133",
    "dok_datum": "2022-06-17 00:00:00",
    "avsnittsrubrik": "Borttagande av regler för tillgodoräknande av försäkringstid",
    "underrubrik": "",
    "kammaraktivitet": "ärendedebatt",
    "anforande_id": "6161bc67-3143-ed11-9177-901b0eac4c70",
    "anforande_nummer": "59",
    "talare": "Julia Kronlid (SD)",
    "parti": "SD",
    "anforandetext": "<p>Herr talman! Vi ska nu debattera socialförsäkringsutskottets betänkande 30 <em>Borttagande av regler för tillgodoräknande av försäkringstid</em>. Jag vill börja med att yrka bifall till reservation nummer 2.</p><p>Borttagande av regler för tillgodoräknande av försäkringstid</p><p>För att tillgodogöra sig full garantipension är grundregeln att man ska ha bott i Sverige i 40 år. Detta har dock inte gällt alla, utan det har gjorts undantag för dem som kommit till Sverige av flyktingskäl och som kunnat tillgodogöra sig tid i hemlandet. Det har inneburit en del problem. Dels har systemet uppfattats som orättvist när regelverket inte är lika för alla, vilket urholkar förtroendet för vår socialförsäkring och för pensionen. Dels ser pensionssystemet väldigt olika ut i olika länder. Det har också gjort att det beräknats olika för olika personer, vilket har inneburit ytterligare orättvisor och oklarheter i systemet.</p><p>Sverigedemokraterna har därför under lång tid framhållit vikten av ett regelverk som är likvärdigt och inte behandlar en grupp av människor som kommer till Sverige med flyktingskäl mer förmånligt än dem som kommer till Sverige av andra skäl eller dem som redan bor i Sverige. Efter lång tid och efter tillkännagivanden från riksdagen har nu regeringen tvingats till att inte längre upprätthålla dessa orättvisa regler och har äntligen lagt fram denna proposition om att ta bort tillgodoräknande av tid i hemlandet. Vi står bakom förslaget i dess helhet. Det är dock ganska symtomatiskt för denna regering att agera med kniven på strupen - symboliskt talat - och med press från oppositionen. Men det är i alla fall bra att detta nu tas fram.</p><p>Herr talman! Av propositionen framgår att situationen i hemlandet i många fall förändras över tid, vilket ytterligare har bidragit till att förståelsen för systemet försvårats. Som tidigare påtalats har hemlandstidsregelns konstruktion bidragit till att det skapats svårbegripliga och svårförklarade skillnader mellan personer. Det är helt orimligt. I förlängningen leder det här till att hela regelverkets legitimitet ifrågasätts. Även pensionärsförbunden lyfter i propositionen fram att det är viktigt för trovärdigheten i socialförsäkringssystemet att reglerna är så lika för alla som möjligt och att ingen osaklig särbehandling sker, eftersom reglerna då kan uppfattas som orättvisa och undergräva förtroendet.</p><p>Herr talman! I regeringens förslag kommer dock undantaget endast att tas bort för dem som fyller 65 år efter januari 2023, som flyttat till Sverige och som inte bott tillräckligt länge i landet. Därmed kommer övergången till att samma regler ska gälla för alla att bli en väldigt lång och utdragen process. Om förändringen inte gäller alla kommer det enligt Sverigedemokraternas uppfattning fortfarande att vara många som får garantipension eller garantipension till omställningspension utifrån orättvisa undantagsregler och ett krångligt regelverk som kommer att bestå under lång tid.</p><p>Regeringen anför själv i propositionen att hemlandstidsreglerna även tidigare förändrats över tid, vilket inneburit att personer som kommit till Sverige under identiska förhållanden behandlats olika beroende på när de kommit hit. Detta kan enligt regeringen själv uppfattas som orättvist och inkonsekvent. Jag menar att denna situation riskerar att fortsätta, då det fortfarande kommer att vara olika regler beroende på när man kommit till Sverige och när man fyllt 65 år. Förtroendet för systemet riskerar då fortfarande att vara urholkat för en lång tid framöver.</p><p>Vi Sverigedemokraterna anser därför, liksom Moderaterna och Kristdemokraterna, att regeringen i alla fall bör utreda möjligheten till att samtliga de som inte uppfyller kraven för garantipension utan undantagsregeln ska övergå till äldreförsörjningsstöd för att det ska bli lika regler. Det ska gälla även dem som fått beslut om garantipension utifrån tidigare undantagsregler. Detta för vi fram i ett tillkännagivande som framförs i reservation nummer 2.</p><p>Utöver detta vill jag önska alla i utskottet en riktigt glad sommar. Vi fick också göra det på en väldigt trevlig avslutningsmiddag med många varma ord. Vi tillhör alla olika partier med olika ståndpunkter som stöts och blöts här i kammaren. Jag tycker ändå att vi har haft en fantastisk samverkan under denna väldigt speciella mandatperiod.</p><p> STYLEREF Kantrubrik \\* MERGEFORMAT Borttagande av regler för tillgodoräknande av försäkringstid</p><p>I socialförsäkringsutskottet fick vi först hantera en väldigt svår pandemi med svårt utsatta människor. Vi behövde snabbt reformera socialförsäkringssystemet. Ibland har vi haft heta debatter, men vi har ändå kunnat ha konstruktiva samtal. Sedan tror jag att vi hade två veckors paus i socialförsäkringsutskottet innan ett fruktansvärt krig startade. Våra kollegor som hanterar migrationsfrågor i samma utskott fick då hantera en väldigt svår flyktingkris i samverkan med regeringen.</p><p>Jag tycker verkligen att vi har haft goda och konstruktiva samtal i socialförsäkringsutskottet. Det vill jag framföra här i dag.</p><p>Även vårt fina utskottskansli vill jag tacka. Utan er skulle vi inte klara oss. Det var vi väldigt tydliga med när vi hade avslutning häromkvällen. Jag vill också tacka talmanspresidiet, som håller ordning på oss och ser till att vi håller våra tider och är trevliga mot varandra. Ni gör ett fantastiskt arbete. </p><p>Det är många fler jag vill tacka. Jag kommer att ha en liten interpellationsdebatt före sommaren, men jag vill som sagt ändå framföra mina varma hälsningar till utskottet nu.</p><p>(Applåder)</p>",
    "intressent_id": "0638497389621",
    "rel_dok_id": "H901SfU30",
    "replik": "N",
    "systemdatum": "2022-10-03 17:38:56"
  }
}