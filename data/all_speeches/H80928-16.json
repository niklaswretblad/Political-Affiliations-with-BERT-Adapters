{
  "anforande": {
    "dok_hangar_id": "5073365",
    "dok_id": "H80928",
    "dok_titel": "Protokoll 2020/21:28 Tisdagen den 3 november",
    "dok_rm": "2020/21",
    "dok_nummer": "28",
    "dok_datum": "2020-11-03 00:00:00",
    "avsnittsrubrik": "Svar på interpellation 2020/21:70 om en renodling av polisens uppdrag",
    "underrubrik": "",
    "kammaraktivitet": "interpellationsdebatt",
    "anforande_id": "47273020-6c2e-eb11-914a-901b0e9b71a8",
    "anforande_nummer": "16",
    "talare": "Marléne Lund Kopparklint (M)",
    "parti": "M",
    "anforandetext": "<p>Fru talman! I polisen egen strategi inför 2024 under rubriken om övergripande mål och verksamhetsidé står det klart och tydligt att polisen ska ägna sig åt att renodla det brottsbekämpande arbetet. Man har satt ett mål där man ska bedriva brottsbekämpning och uppklaring.</p><p>Jag tycker att det är ett rimligt och bra mål. Därför är det viktigt att vi från politikens sida hjälper till och fattar förnuftiga beslut som underlättar så att polisen kan uppnå sitt mål.</p><p>Att flytta ansvaret för tillsyn av skjutbanor anser jag är ett sådant förnuftigt beslut, i synnerhet efter att vi har sett hur skjutbanor har fått stänga runt om i landet, vissa på grund av att polisen inte har haft resurser för att utföra sitt uppdrag.</p><p>Att polisens uppdrag renodlas och att förutsättningarna för Jakt- och Sportskyttesverige utformas efter behov är viktiga frågor, inte minst för att uppmuntra utövandet av jakt och sportskytte. Detta är oerhört viktigt för Sverige utifrån olika perspektiv, inte minst ett totalförsvarsperspektiv.</p><p>Därför är det dags att dela upp vapenlagen i två delar. En möjlig uppdelning skulle kunna vara det straffrättsliga, som då bör ligga kvar på polisen, och en annan del som handlar om tillstånd och tillsyn, som med fördel kan ligga under den redan av riksdagen beslutade framtida viltvårdsmyndigheten. På så sätt undviker man att regler mot kriminell hantering spiller över på laglydigas - något det finns många exempel på, exempelvis i regeringens proposition.</p><p>Under 50 år låg kontrollen av skjutbanor på skytterörelsen genom Statens skytteombud, men sedan avvecklingen av organisationen har den legat på polisen. Tillsynen och samarbetet fungerade bra med SSO, men sedan detta övergick till polisen har det inneburit stora problem för skytteföreningarna. Vissa banor har tvingats stänga då polisen inte utfört besiktningen i tid. Andra har ålagts kostsamma åtgärder trots att de tidigare bedömts som säkra. Det är anmärkningsvärt att en bana som sedan 1942 bedömts som säker helt plötsligt skulle behöva byggas om för hundratusentals kronor för att säkerheten ska bibehållas.</p><p>Polisen behöver och vill i dag lägga alla sina resurser på att bekämpa brott. Därför ska de inte tvingas lägga resurser på uppgifter som andra aktörer utan problem kan utföra. Det är inte rimligt att polisen i denna tid ska behöva utföra uppgifter som att utöva tillsyn av skjutbanor, bevaka jaktstigar, stängsla in gruvor, utfärda pass, omhänderta djur, omhänderta personer som är fulla men inte har begått brott eller utfärda tillstånd för fyrverkerier. Det är verkligen slöseri med resurser, i synnerhet med det krig som just nu pågår mitt framför våra ögon, som skördar oskyldiga liv och som sprider skräck på gator och torg bland oskyldiga - män, barn och kvinnor. I händerna har dessa personer insmugglade, olagliga vapen som med största sannolikhet kommer från Balkan.</p><p></p><p>Jag vill fråga statsrådet: Hur ämnar statsrådet verka för att underlätta polisens arbete med att uppfylla sitt mål och renodla sitt uppdrag till att vara en brottsbekämpande myndighet? Vad ser statsrådet för arbetsuppgifter som skulle kunna lyftas från polisen så att polisen kan fokusera på att exempelvis bekämpa brott som insmuggling av olagliga vapen över Sveriges gränser?</p>",
    "intressent_id": "0358514648113",
    "rel_dok_id": "H81070",
    "replik": "N",
    "systemdatum": "2020-11-24 16:47:02"
  }
}