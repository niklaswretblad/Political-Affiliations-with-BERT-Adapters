{
  "anforande": {
    "dok_hangar_id": "5041723",
    "dok_id": "H70913",
    "dok_titel": "Protokoll 2019/20:13 Onsdagen den 2 oktober",
    "dok_rm": "2019/20",
    "dok_nummer": "13",
    "dok_datum": "2019-10-02 00:00:00",
    "avsnittsrubrik": "Riksrevisionens rapport om statens vägledning av kommunal tillsyn",
    "underrubrik": "",
    "kammaraktivitet": "ärendedebatt",
    "anforande_id": "d6348b62-c3f4-e911-9126-901b0eac4c70",
    "anforande_nummer": "1",
    "talare": "Marléne Lund Kopparklint (M)",
    "parti": "M",
    "anforandetext": "<p>Herr talman! Detta handlar om Riksrevisionens rapport om statens vägledning av kommunal tillsyn, en oerhört viktig rapport. Vi moderater hade en följdmotion, <em>Lika och förutsägbar tillsynsprövning,</em> som man tyvärr valde att avslå, vilket vi tycker är tråkigt.</p><p>Den granskning som Riksrevisionen har gjort handlar om fyra områden: alkoholtillsyn, kemikalietillsyn, livsmedelstillsyn och miljötillsyn - väldigt viktiga områden att ha kontroll över. Den har omfattat fyra myndigheter: Folkhälsomyndigheten, Livsmedelsverket, Kemikalieinspektionen och Naturvårdsverket.</p><p>Följande frågor har varit utgångspunkt:</p><p>Fungerar tillsynsvägledningen effektivt inom de valda områdena?</p><p>Vad görs för att stödja och förbättra tillsynen, och hur värderas dessa insatser av berörda aktörer?</p><p></p><p>Vad kännetecknar en välfungerande tillsynsvägledning, och vilka förutsättningar gynnar eller försvårar arbetet med tillsynsvägledning?</p><p>Svaren på dessa frågor är att arbetet med detta spretar ute i landets kommuner, och det är inte kommunernas fel. Vi tycker givetvis att det är viktigt att staten tar sitt ansvar för att försäkra sig om att tillsynsvägledningen fungerar likvärdigt och bra.</p><p>Riksrevisionen påtalar själva i sin granskning att det krävs en tydligare organisationsstyrning som ger en mer ändamålsenlig och rättssäker tillsyn på flera områden. På vissa områden har man valt en ineffektiv arbets- och ansvarsfördelning mellan central och regional nivå till följd av en otydlig organisationsstyrning från regeringen.</p><p>Vi delar den bild som ges i Riksrevisionens rapport och understryker vikten av en lika och förutsägbar tillsynsprövning i hela landet. Regeringen bör därför vidta åtgärder i syfte att förbättra likvärdigheten. Därför yrkar jag bifall till reservation 1.</p>",
    "intressent_id": "0358514648113",
    "rel_dok_id": "H701MJU3",
    "replik": "N",
    "systemdatum": "2019-10-22 13:59:53"
  }
}