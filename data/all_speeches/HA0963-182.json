{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "ac77235a-6cad-ed11-917f-901b0eac4c70",
    "anforande_nummer": "182",
    "talare": "Jesper Skalberg Karlsson (M)",
    "parti": "M",
    "anforandetext": "<p>Fru talman! Den nya moderatledda regeringen har aviserat att man i utrikespolitiken kommer att lägga särskild vikt vid situationen i vårt närområde och samarbetsorganet EU. Det är en skarp kontrast mot den förra regeringen, som lade stor kraft och möda på en kampanj för att få en stol i säkerhetsrådet - en kampanj där biståndspengar användes för att smörja utländska dignitärer, en kampanj för att få en stol i en allt oftare handlingsförlamad organisation.</p><p>Jag är glad att kursen har lagts om, för det står bortom allt rimligt tvivel att det nu är läge att sätta Sverige först. Med krig i Europa, stor ekonomisk osäkerhet och tvivel kring västvärldens förmåga att stå emot externa krafter som vill oss illa är det angeläget att tänka om. Här och nu är tiden för svenskt självförtroende och europeisk handlingskraft. Om inte nu, när?</p><p>Fru talman! Sverige är, med sin långa kust, från Haparanda till Strömstad, ett av de länder i Europa som har längst kust, hela 240 mil. Vi har därför genom åren tagit ett särskilt ansvar för Östersjön. I många avseenden är det Moderaterna som har drivit på för detta, inte minst på miljöområdet.</p><p>Under den förra moderatledda regeringen gjordes stora häv kring Ospar, Helcom och Baltic Sea Action Plan för att förbättra havsmiljön i Östersjön. Ett Sidaprojekt startades också för att uppdatera reningsverk i andra Östersjöländer, vilket skulle minska övergödningen i havet motsvarande ett helt Sveriges utsläpp. Mycket gjordes, men mer kan säkerligen fortsatt göras.</p><p>Fru talman! Det är just Östersjön jag vill rikta fokus på i mitt anförande, för mitt i Östersjön, som har sin egen säkerhetspolitiska kontext, ligger Gotland. Det är en ö som inte bara är mitt hem utan också en historisk mittpunkt för militära konflikter i Östersjöområdet.</p><p>Freden vid Brömsebro 1645 och den ryska landstigningen på Gotland 1808 kan för våra besökare på läktaren tyckas vara utdaterade referenser. Men Gotland ligger kvar där det alltid har legat, 25 mil från Kaliningrad och 70 mil från Ukraina. Om Sverige ska göra sin plikt och kräva sin rätt i Östersjöregionen behöver Försvarsmakten ha permanent närvaro på ön, för vår och Östersjöregionens säkerhet.</p><p>Gotland är beläget på så vis att en angripare som vill dominera i Östersjön först måste besätta Gotland, för att sedan kunna operera mot fastlandet. Det var ett socialdemokratiskt misstag 2004 att besluta att lägga ned Gotlands regemente. För så lite som 40 miljoner kronor såldes hela regementsområdet. När Fortifikationsverket år 2017 uppförde en ny förläggning till följd av den återetablerade närvaron kostade det 780 miljoner kronor. En modernisering hade såklart behövts oavsett tidigare beslut, men detta vittnar om att kortsynthet i säkerhetspolitiken inte bara leder till sämre säkerhet utan också till mycket stora kostnader.</p><p>Fru talman! Att Försvarsmakten har en permanent närvaro på Gotland bidrar till stabilitet i Östersjöregionen. Detta behövs, inte minst med ryska gasledningar i vårt närområde. Snart är Sverige fullvärdig medlem av Nato och lämnar då en tid av allianslöshet bakom sig. Vi bygger säkerhet tillsammans med andra och stärker vår operativa förmåga genom samarbete.</p><p>Det är viktigt för Sverige och hela Östersjöregionen att vi har en betydande förmåga på vissa centrala platser för att skydda oss mot angrepp och kriser. Vi behöver skydda Stockholm därför att det är vår tätbefolkade huvudstad och platsen för den centrala statsledningen. Vi behöver skydda Göteborg därför att Göteborgs hamn är Skandinaviens största hamn sett till handelsvolym och avgörande för att försörja Oslo, Köpenhamn och Stockholm. Och vi behöver skydda Gotland därför att ön är låset i Östersjön och det naturliga första steget för en angripare som vill dominera vårt innanhav.</p><p>Fru talman! Låt mig slutligen säga att svensk säkerhet och det som jag har nämnt angående Försvarsmakten i grund och botten handlar om att vi i Sverige behöver försvara vår rätt att leva de liv som vi vill leva. Vi när inte några irrationella imperiedrömmar. Vi är en liten och öppen ekonomi, och vi är en liberal demokrati med en stark välfärdsstat. För att göra vår röst hörd, både i Östersjön och på andra platser, behöver vi partner och vänner. </p><p>I utrikespolitiken skulle det inte vara främmande för mig om Sverige tog steg för att samordna och formalisera fler samarbeten med våra grannländer, inte minst Baltikum. Nordiska rådet och Nordic-Baltic Eight skulle på sikt kunna ha gemensamma möten för att säkra sina intressen i Norden och i Östersjöregionen. Ett sådant samarbete tror jag skulle kunna göra stor skillnad exempelvis inför Europeiska rådets möten. Och givetvis skulle en sådan ny organisation kunna ha sitt säte på en plats som är navet för Östersjöns handel och som gjort oss och andra rikare i århundraden, nämligen i Visby. </p><p>(Applåder)</p><p>I detta anförande instämde Gustaf Göthberg (M).</p>",
    "intressent_id": "0250583732424",
    "rel_dok_id": "",
    "replik": "N",
    "systemdatum": "2023-02-15 21:07:53"
  }
}