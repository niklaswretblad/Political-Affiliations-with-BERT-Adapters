{
  "anforande": {
    "dok_hangar_id": "5136800",
    "dok_id": "H909124",
    "dok_titel": "Protokoll 2021/22:124 Fredagen den 3 juni",
    "dok_rm": "2021/22",
    "dok_nummer": "124",
    "dok_datum": "2022-06-03 00:00:00",
    "avsnittsrubrik": "Svar på interpellation 2021/22:441 om bristen på anstaltsplatser",
    "underrubrik": "",
    "kammaraktivitet": "interpellationsdebatt",
    "anforande_id": "a9521b21-c039-ed11-9178-901b0e9b71a8",
    "anforande_nummer": "26",
    "talare": "Justitie- och inrikesministern Morgan Johansson (S)",
    "parti": "S",
    "anforandetext": "<p>Fru talman! Sanningen är att det är fler än någonsin som är inkapaciterade. Vi har över 7 000 frihetsberövade, 2 000 i häkte och 5 000 på anstalter. Vi har aldrig haft så många förr. Det är likadant med svenska domstolar, som dömer ut längre fängelsestraff än någonsin tidigare i modern tid, vågar jag påstå. Man dömde ut mer än 13 000 fängelseår sammanlagt under 2021. Då är livstidsdomarna inte ens inräknade, för där vet man inte hur många fängelseår som det kommer att röra sig om i slutändan.</p><p>Våra straffskärpningar och satsningar på polisen och åklagarna har gjort att vi burar in allt fler, och vi gör det under längre tid än tidigare. Vi har också byggt ut kriminalvården över hela landet och öppnat upp nya fängelseplatser. Jag ska till Härnösand i nästa vecka för att besöka det fängelse som man har öppnat upp igen, det gamla fängelset som ligger inne i staden. Och vi bygger som sagt ut över hela landet - Kalmar, Västerås, Härnösand, Kristianstad och många andra ställen - och sätter av resurser till det.</p><p> STYLEREF Kantrubrik \\* MERGEFORMAT Svar på interpellationer</p><p>När Tobias Andersson resonerar här om det problem som vi hade i Svedala är det populisten som talar. Han står här i riksdagens kammare och säger att det är jätteviktigt att vi satsar på kriminalvården, och sedan blockerar och motarbetar hans egna partikamrater en av våra stora fängelseinvesteringar i Svedala. Där har man stuckit upp ett vått finger i luften och känt att befolkningen kanske drar i en annan riktning, och då orkar inte Sverigedemokraterna utöva det ledarskap som behöver utövas för att se till att dessa viktiga investeringar kommer på plats. Så är det att vara populist.</p><p>Det är likadant med ert sätt att agera när det gäller pengatillskotten till Kriminalvården de senaste åren, Tobias Andersson. Ni tryckte igenom en budget här 2018 tillsammans med de andra högerpartierna under den tid då vi satt i en övergångsregering. Den stora satsningen där var inte välfärd eller rättsväsen, utan den stora satsningen var 20 miljarder i skattesänkningar. I den budgeten underfinansierade ni Kriminalvården. Det budgetbeslutet, som du stod bakom, Tobias Andersson, innebar att utbyggnadstakten för kriminalvården bromsades.</p><p>Det första jag fick göra när jag tillträdde igen som justitieminister i januari 2019 var att hälla i ytterligare 500 miljoner kronor till Kriminalvården för att se till att man kunde fortsätta sitt planeringsarbete och bygga ut. Så stå inte här och prata om att Sverigedemokraterna på något sätt har varit pådrivande när det gäller kriminalvården! Det är faktiskt precis tvärtom. Ni har bromsat viktiga investeringar lokalt, och ni har inte medverkat till att se till att det kommer tillräckligt med resurser på plats i tid för att kunna genomföra utbyggnaderna.</p><p>Nu fortsätter vi att gå fram med de stora satsningar vi gör. Kriminalvården har en utbyggnadsplan framöver, och man försöker se till att genomföra den så fort som möjligt. Men det krävs nog att Sverigedemokraterna inte är med i detta framöver. Med den svajighet som SD har visat i dessa frågor är det inget annat att vänta än att det kommer att sluta illa.</p>",
    "intressent_id": "0473783431010",
    "rel_dok_id": "H910441",
    "replik": "N",
    "systemdatum": "2022-09-21 17:15:21"
  }
}