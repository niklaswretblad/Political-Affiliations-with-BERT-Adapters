{
  "anforande": {
    "dok_hangar_id": "5122105",
    "dok_id": "H90975",
    "dok_titel": "Protokoll 2021/22:75 Måndagen den 28 februari",
    "dok_rm": "2021/22",
    "dok_nummer": "75",
    "dok_datum": "2022-02-28 00:00:00",
    "avsnittsrubrik": "Ändringar i statens budget för 2022 - Ekonomiskt stöd och utrustning till Ukraina",
    "underrubrik": "",
    "kammaraktivitet": "ärendedebatt",
    "anforande_id": "1db0e032-3ecd-ec11-9170-0090facf175a",
    "anforande_nummer": "9",
    "talare": "Per Bolund (MP)",
    "parti": "MP",
    "anforandetext": "<p>Fru talman! Det här är en tung tid i Europas historia. Återigen råder krig på vår kontinent. På den ena sidan står en stormakt med en maktfullkomlig despot som ensidigt har anfallit ett demokratiskt grannland. På den andra sidan står en vald president som med mod och integritet leder sitt land, som kämpar för demokrati i underläge och gör allt för att försvara sin befolkning, sin frihet och sin rätt.</p><p>Det är en oerhört allvarlig situation, och den kommer att kräva det bästa av oss som politiker, som demokrater och som européer.</p><p>Hundratusentals ukrainare tar nu avsked av sina syskon, sina partner, sina föräldrar. Medan många blir kvar för att försvara sitt land tvingas andra att fly för sina liv till oss, till sina grannar i Europa. Som européer och som demokrater måste vi nu ta ansvar både för dem som stannar och kämpar och för dem som flyr.</p><p>Nu har riksdagen att ta ställning till att bidra till Ukrainas försvar med alltifrån matransoner, ekonomiskt stöd och skyddsmateriel till hjälmar, skyddsvästar och även vapen. Det är åtgärder som vi välkomnar. Miljöpartiet kommer att rösta ja till det här stödet i dess helhet.</p><p>Kampen för demokrati måste vinnas för det ukrainska folket skull men också för alla våra demokratiers skull. Som vi ser det är vapen alltid den sista utvägen. Men vi kan inte heller se på när demokrati och mänskliga rättigheter mals ned utan att ge den hjälp som då krävs.</p><p> STYLEREF Kantrubrik \\* MERGEFORMAT Ändringar i statens budget för 2022 - Ekonomiskt stöd och utrustning till Ukraina</p><p>Putins agerande mot Ukraina hotar inte bara Ukraina och Ukrainas folk, utan det hotar friheten i hela Europa. Men det här stödet är inte nog. Vi måste också öka våra ansträngningar för att tillgodose alla de andra behov som finns i Ukraina. Genom vårt starka bistånd har vi kunnat och kan fortsatt bidra med rent vatten, mat, mediciner och vårdutrustning. Därför är vi också väldigt glada och stolta över de biståndsinsatser som regeringen har annonserat, och vi hoppas att vi också kan stå redo när nya behov uppstår. Jag får väl också skicka med en förhoppning om att det här kan bli en väckarklocka om biståndets betydelse och kanske också en varningssignal till dem som har velat dra ned på biståndet i en orolig tid i vår värld.</p><p>Fru talman! Det här är en tid när människor åter är på flykt genom vår kontinent, genom Europa. Asylrätten föddes en gång ur erfarenheterna från andra världskriget. Människor vars liv och säkerhet hotas ska alltid ha rätt till skydd.</p><p>Nu står vi inom EU inför en stor gemensam utmaning att ta hand om dem som nu flyr från krigets Ukraina. Det får inte råda någon som helst tveksamhet i vårt mottagande av dem, och därför gläder det mig att flera partier nu ser vårt ansvar och ansluter sig till den solidariska flyktingpolitik som mitt parti alltid har värnat om.</p><p>Regeringen behöver nu verka för att EU-länderna snabbt ska kunna komma överens om hur den akuta situationen kan lösas på bästa sätt. Vår EU-kommissionär Ylva Johanssons förslag att aktivera massflyktsdirektivet ser vi som mycket välkommet, och vill vi att den svenska regeringen fortsätter att driva på för att denna mekanism ska komma igång så fort som möjligt. Ett nära samarbete inom EU krävs för att se till att mottagandet fördelas på rätt sätt så att inte ett eller två grannländer tvingas bära hela ansvaret. Ukraina och dess folk ska veta att vårt stöd finns där för dem.</p><p>Fru talman! Att bidra ekonomiskt och med utrustning till dem som försvarar sitt land och sin frihet är viktigt, men det är inte vårt enda påtryckningsmedel. EU är en ekonomisk stormakt som den ryska ekonomin är starkt beroende av. Detta gäller inte minst den export av gas, olja och uran som Rysslands ekonomi är beroende av. Från Miljöpartiets sida har vi under lång tid varnat för det europeiska fossilberoendet och hur det göder skurkstater som Vladimir Putins Ryssland. Just därför har vi alltid motsatt oss den stora importen av rysk olja och gas och ryskt kärnbränsle och kämpat emot den. Även i de fall där biobränslen importeras från Ryssland anser vi att de ska ersättas med produktion i vårt land i stället.</p><p>Det ryska angreppet på Ukraina är finansierat av EU:s import av fossila bränslen. Så länge vi fortsätter att vara beroende av att köpa rysk olja och gas fortsätter vi att göda deras krigsapparat. Nu ser vi tydligt konsekvenserna av detta beroende i vårt närområde. Detta är en dyrköpt läxa som visar på behovet av den omställning till förnybar energi som måste göras och som måste göras ännu mer kraftfullt.</p><p>Klimatpolitiken har nu visat att en sådan omställning är möjlig. Den är här och nu, steg för steg. Varje vindkraftverk som sätts upp, varje solcellspanel, varje elbil som rullar ut på gatorna och varje ljusbågsugn i industrin som ersätter kol är också en insats för att vrida vapnen ur Vladimir Putins händer. Nu behöver vi öka tempot i den omställningen.</p><p> STYLEREF Kantrubrik \\* MERGEFORMAT Ändringar i statens budget för 2022 - Ekonomiskt stöd och utrustning till Ukraina</p><p>Europas behov av importerad energi får inte hindra oss från att införa kraftfullast möjliga ekonomiska sanktioner. Ryssland, precis som ryska banker, måste uteslutas helt från finanssystemet Swift. Vi kan inte låta det europeiska behovet av fossila bränslen fortsätta att finansiera Putins aggression mot Europa och demokratin.</p><p>Fru talman! Vladimir Putin och den ryska statsledningen måste ställas till svars för den kränkning som sker - det aggressiva angreppet på Ukrainas suveränitet. Det är ett avskyvärt brott mot folkrätten som vi nu bevittnar. Detta visar än en gång att Vladimir Putin inte delar våra demokratiska värderingar. Den uppbackning och det breda stöd som vi nu ser för Ukraina är avgörande. En attack mot en demokrati är en attack mot demokratin överallt. EU och FN föddes ur denna insikt, och nu har vi alla ett ansvar för att bidra och leva upp till det som vi vill göra inom EU och FN och det som vi har åtagit oss.</p><p>En attack på ett land i Europa är en attack på hela Europa. Ukrainas folk kämpar nu för sin överlevnad, sin demokrati och sin frihet. Med det beslut som vi kan fatta här i dag står Sverige, precis som flaggorna på mitt kavajslag, sida vid sida med Ukraina.</p><p>(Applåder)</p>",
    "intressent_id": "0956444284814",
    "rel_dok_id": "H901FiU40",
    "replik": "N",
    "systemdatum": "2022-05-06 15:12:57"
  }
}