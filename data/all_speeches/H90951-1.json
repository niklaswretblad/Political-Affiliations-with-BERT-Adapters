{
  "anforande": {
    "dok_hangar_id": "5116499",
    "dok_id": "H90951",
    "dok_titel": "Protokoll 2021/22:51 Onsdagen den 12 januari",
    "dok_rm": "2021/22",
    "dok_nummer": "51",
    "dok_datum": "2022-01-12 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "7065139e-2ab4-ec11-9167-901b0eac4c78",
    "anforande_nummer": "1",
    "talare": "Statsministern Magdalena Andersson (S)",
    "parti": "S",
    "anforandetext": "<p>Fru talman! Vi står inför ännu en kraftansträngning med anledning av pandemin. Viruset sprids snabbare än någonsin. Antalet patienter på landets sjukhus har ökat med nästan 40 procent den senaste veckan, och risken är hög för ett mycket stort antal sjukskrivningar.</p><p>I måndags presenterade regeringen ytterligare åtgärder för att pressa ned smittspridningen, i enlighet med den plan som lades fram i december. Det handlar om att arbeta hemifrån, att begränsa antalet nära kontakter och om ytterligare begränsningar för krogar och allmänna sammankomster.</p><p>Regeringen inför inte nya restriktioner lättvindigt. Men i det här läget måste smittspridningen ned, och vi behöver alla hjälpas åt. Här vet vi att vaccinet är vårt mest verkningsfulla verktyg mot allvarlig sjukdom. De flesta som ligger på iva är inte fullvaccinerade. Därför vill jag rikta en tydlig uppmaning till dig som ännu inte har tagit vaccinet: Gör det nu! Och till alla som har tagit två doser: Ta den tredje när du får möjlighet!</p><p>Partiledardebatt</p><p>Fru talman! Parallellt med smittspridningen ökar också spänningarna i vår omvärld. Rysslands militära agerande och dess politiska utspel är oroväckande och skärper det försämrade säkerhetspolitiska läget i vårt närområde. Flera av de krav som förs fram av den ryska ledningen utmanar kärnan i den europeiska säkerhetsordningen.</p><p>Låt mig vara glasklar. Den europeiska säkerhetsordningen är inte förhandlingsbar. I Sverige bestämmer vi själva över vår utrikes- och säkerhetspolitik. Vi bestämmer vilka vi väljer att samarbeta med. Den rätten har Sverige, och den rätten har alla stater.</p><p>Regeringen för en nära dialog med våra samarbetspartner. Under förra veckan samtalade jag med Finlands president och Natos generalsekreterare. Regeringen för även samtal med den amerikanska administrationen, inom EU och med andra partner. Det är centralt att vi är delaktiga i diskussionerna om den europeiska säkerhetsordningens framtid. EU, Nato och G7 har också formulerat samstämmiga budskap som reaktion på de ryska utspelen.</p><p>Det är angeläget för regeringen att riksdagen får kännedom om Sveriges säkerhetspolitiska situation. Det är mot den bakgrunden som jag i eftermiddag kommer att informera partiledarna om det aktuella läget och hur regeringen agerar.</p><p>Låt mig här i kammaren också framhålla att regeringen bedriver en aktiv diplomati. Vi är konsekvent tydliga med Sveriges budskap. I grunden handlar det om rätten att försvara vår suveränitet, vår frihet och vår rätt att leva som vi själva bestämmer. Det handlar om rätten att försvara vår demokrati.</p><p>Fru talman! I höst är det återigen dags för demokratins högtidsdag här i Sverige. Söndagen den 11 september samlas människor från norr till söder för att välja politisk riktning för vårt land. Demokratin är det verktyg som har byggt Sverige till det fantastiska land som vi känner - ett land med starka normer om rättvisa, jämlikhet och jämställdhet och ett land med en kraftfullt omfördelande välfärd, byggt på både plikt och rätt. Det är ett Sverige som jag och så många med mig är otroligt stolta över.</p><p>Men, fru talman, jag ser också att vårt land har allvarliga problem: segregationen, skjutningarna och våldet, klimatförändringarna och krafter i välfärden som sätter vinst framför våra barns och äldres bästa. Men problem går att lösa. Vårt land har tagit sig an stora utmaningar förut. Sverige kan göra det igen, och Sverige ska göra det igen - för Sverige kan bättre.</p><p> STYLEREF Kantrubrik \\* MERGEFORMAT Partiledardebatt</p><p>Fru talman! Det handlar om den respekt som vårt samhälle måste bygga på. Det handlar om respekt för varandra och för framtida generationer. Det handlar om respekt för dig, för dig som arbetar och betalar skatt, för dig som har gått i pension eller för dig som är sjuk och inget hellre vill än att kunna bli frisk och arbeta igen.</p><p>Sedan jag tillträdde som statsminister har därför samtliga statsråd fått tre tydliga prioriteringar.</p><p>För det första: Vi ska vända på varje sten för att bryta segregationen, som lägger grogrund för brottslighet. Gängen ska knäckas.</p><p>För det andra: Vi ska driva på den gröna industriella revolutionen så att framtidens jobb stannar här i Sverige. Vi ska bygga ut elproduktionen, där priserna just nu är alldeles för höga.</p><p>För det tredje: Vi ska ta tillbaka den demokratiska kontrollen över välfärden så att människor kan leva och åldras i trygghet. Pandemin visar också att både sjukvården och äldreomsorgen behöver stärkas.</p><p>På några veckor har vi gjort en hel del. Vi ger polisen och andra brottsbekämpande myndigheter nya verktyg för att säkra elektroniska bevis, vi skärper terroristlagstiftningen, vi inför en särskild brottsrubricering om hedersförtryck och vi ska strama upp arbetskraftsinvandringen och avveckla EBO.</p><p>Fru talman! Vi har bara börjat. Riktningen är tydlig, och målet är glasklart. Det starka samhället ska finnas där och ställa upp för människor precis på samma sätt som så många människor är beredda att ställa upp för vårt land och ta sin del av ansvaret. Det är en fråga om respekt för alla som jobbar, som har jobbat, som vill jobba och som kommer att jobba. Regeringens besked är tydligt: Det är er tur nu.</p><p>(Applåder)</p>",
    "intressent_id": "098412828516",
    "rel_dok_id": "",
    "replik": "N",
    "systemdatum": "2022-04-04 17:19:55"
  }
}