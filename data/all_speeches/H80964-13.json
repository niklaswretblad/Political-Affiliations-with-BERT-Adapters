{
  "anforande": {
    "dok_hangar_id": "5080612",
    "dok_id": "H80964",
    "dok_titel": "Protokoll 2020/21:64 Torsdagen den 14 januari",
    "dok_rm": "2020/21",
    "dok_nummer": "64",
    "dok_datum": "2021-01-14 00:00:00",
    "avsnittsrubrik": "Svar på interpellation 2020/21:233 om uppgifter om kränkande behandling i Försvarsmakten",
    "underrubrik": "",
    "kammaraktivitet": "interpellationsdebatt",
    "anforande_id": "045d331e-8186-eb11-914b-901b0eac4c70",
    "anforande_nummer": "13",
    "talare": "Alexandra Anstrell (M)",
    "parti": "M",
    "anforandetext": "<p>Fru talman! En person berättar följande för reportern på SVT Väst: \"När lamporna släcktes på logementet var det många som låg och grät i sina sängar. Det var en så märklig känsla. Nästan tyst, bara låga snyftningar. Stora och starka killar. Många som ville vara tuffa, men när det blev tyst och mörkt gick det inte att hålla inom sig längre.\"</p><p>En annan berättar att han fortfarande drömmer mardrömmar och undrar om han kommer att bli människa igen.</p><p>En tredje berättar om hur ett befäl trampade på de värnpliktiga när de gjorde fel i stället för att berätta hur man skulle göra.</p><p>I uppropet Giv akt och bit ihop 2017 vittnade 1 700 kvinnor om kränkande kommentarer, mobbning och våldtäkter.</p><p>En av dem berättar att hon tror att många av kränkningarna kan förklaras av den kultur som råder inom Försvarsmakten: \"En stor grej är den organisationskultur som vi har och som har funnits under väldigt, väldigt lång tid. Det finns föreställningar om att man ska vara på ett visst sätt och att gemenskap och sammanhållning är en förutsättning, men ingen självklarhet att vara med i.\" Hon berättar att det finns stora brister hos ledarskapet inom försvaret. Vidare sätter hon fingret på något: \"Vi har en väldigt bra försvarsmaktsledning som står för det här och är tydlig. I övrigt brister ledarskapet på många ställen, är min upplevelse.\"</p><p>Fru talman! Det här för mig osökt in på det jag sa initialt - att väldokumenterade processer och standardiserade arbetsrutiner inte är någon garanti för goda resultat. Man måste bygga in värdena i strukturen. Man måste säkerställa att alla i organisationen är bärare av värdegrunden. En god arbetsmiljö är grundläggande för att både killar och tjejer ska vilja göra värnplikt och även ta anställning i Försvarsmakten. Ytterst handlar det om Sveriges försvarsförmåga. Ropet på hjälp löd: \"Ni som har makt - gör något åt situationen!\"</p>",
    "intressent_id": "0866055333028",
    "rel_dok_id": "H810233",
    "replik": "N",
    "systemdatum": "2021-03-16 18:58:17"
  }
}