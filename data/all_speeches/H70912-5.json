{
  "anforande": {
    "dok_hangar_id": "5040792",
    "dok_id": "H70912",
    "dok_titel": "Protokoll 2019/20:12 Tisdagen den 1 oktober",
    "dok_rm": "2019/20",
    "dok_nummer": "12",
    "dok_datum": "2019-10-01 00:00:00",
    "avsnittsrubrik": "Svar på interpellation 2018/19:312 om en avvägning mellan havsbaserad vindkraft och naturvärden",
    "underrubrik": "",
    "kammaraktivitet": "interpellationsdebatt",
    "anforande_id": "fead3ed3-c2f4-e911-9126-901b0eac4c70",
    "anforande_nummer": "5",
    "talare": "Miljö- och klimatministern Isabella Lövin (MP)",
    "parti": "MP",
    "anforandetext": "<p> STYLEREF Kantrubrik \\* MERGEFORMAT Svar på interpellationer</p><p>Fru talman! Jag vill understryka det som jag sa inledningsvis. Det här är pågående ärenden. Regeringen kan inte uttala sig i enskilda ärenden som handläggningen av den planerade vindkraftsparken på Södra Midsjöbanken. Vi väntar på ett beslut från länsstyrelsen vad gäller påverkan på Natura 2000-område och Natura 2000-tillstånd. Vi får återkomma när länsstyrelsen har kommit med sitt beslut i frågan.</p><p>Vad gäller att vara ett föredöme har  regeringen beslutat om målet att vi ska vara en fossilfri välfärdsstat. Om Sverige kan gå mot fossilfrihet och visa att det går hand i hand med att samtidigt ha en stärkt välfärd och ekonomisk utveckling är jag fullständigt övertygad om att det kommer att inspirera andra att följa efter. Vi behöver föregångsländer. Vi har en väldigt allvarlig situation, vilket FN:s samlade forskarpanel IPCC ett antal gånger har slagit fast i oerhört genomarbetade och grundliga rapporter. Den senaste kom förra veckan. Det handlar om påverkan på haven och kryosfären. Vi ser en enormt allvarlig effekt på våra hav av de utsläpp som redan har skett. Uppvärmning, försurning och förlust av syre i havsmiljöer kommer tyvärr att orsaka stora förändringar i sammansättningen av arter och ekosystem. Östersjön tror jag kommer att påverkas högst avsevärt av syrebristen, försurningen, utsötningen och det allt varmare vattnet.</p><p>Här har vi en väldigt allvarlig situation. I det sammanhanget är jag väldigt glad att Miljömålsberedningen just nu arbetar med havsmiljömålet kopplat till klimatmålet. Vi har redan förra året tillsatt Miljömålsberedningen att arbeta med detta så att vi får en bättre analys, som är precis det som ledamoten efterlyser.</p><p>Höga naturvärden och ekosystem är någonting som är oerhört viktigt för att vi ska kunna dämpa effekterna av klimatförändringarna. Regeringen är högst medveten om att resilienta och livskraftiga ekosystem kanske är det bästa försvaret vi har för att minska effekterna av klimatförändringarna. Här behöver vi ha en väldigt försiktig ansats.</p><p>Fördelarna med särskilt vindkraft till havs är, förutom att den är koldioxidfri, att det blåser mer konstant ute till havs. Därför är det en mer pålitlig och uthållig energikälla. Det är därför av intresse att titta på lämpliga platser ute till havs.</p><p>Det arbetet kommer att kunna göras mer systematiskt i förhållande till havsplanerna. Men vi har också lämnat uppdrag till våra myndigheter att titta på vilka områden som är de mest lämpade för detta.</p><p>Vi kommer naturligtvis att prioritera att skydda våra hotade arter och ekosystem samtidigt som vi måste leverera på den historiskt stora uppgiften att ställa om vårt samhälle till fossilfrihet.</p>",
    "intressent_id": "0911490574010",
    "rel_dok_id": "H7C120191001ip",
    "replik": "N",
    "systemdatum": "2019-10-22 13:55:57"
  }
}