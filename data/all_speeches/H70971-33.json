{
  "anforande": {
    "dok_hangar_id": "5055170",
    "dok_id": "H70971",
    "dok_titel": "Protokoll 2019/20:71 Fredagen den 7 februari",
    "dok_rm": "2019/20",
    "dok_nummer": "71",
    "dok_datum": "2020-02-07 00:00:00",
    "avsnittsrubrik": "Svar på interpellation 2019/20:281 om Raoul Wallenbergs försvinnande",
    "underrubrik": "",
    "kammaraktivitet": "interpellationsdebatt",
    "anforande_id": "8c09e7a5-e76d-ea11-9134-0090facf175a",
    "anforande_nummer": "33",
    "talare": "Utrikesministern Ann Linde (S)",
    "parti": "S",
    "anforandetext": "<p></p><p>Herr talman! Mikael Oscarsson har frågat mig om regeringen hemlighåller dokument av olika säkerhetsklassning om Raoul Wallenberg samt vilka åtgärder regeringen har vidtagit för att sanningen om Wallenbergs försvinnande ska komma fram och när de vidtagits.</p><p>Raoul Wallenberg personifierar det svenska arbetet för mänskliga rättigheter, och hans gärning fortsätter att inspirera människor av alla åldrar och olika härkomst. Ceremonin som hölls i Stockholm den 17 januari, 75 år efter hans försvinnande, ägde rum på det torg som döpts till hans minne och uppmärksammades långt bortom våra gränser. Som Sveriges utrikesminister var det en ära att få tala inför de församlade den dagen.</p><p>Mycket är fortfarande oklart vad gäller Raoul Wallenbergs öde i Stalintidens Sovjetunionen. Regeringen har genom åren verkat för att skapa största möjliga klarhet i hans ärende genom dialog med Sovjetunionen och Ryssland och i samarbete med andra stater.</p><p>Sverige har konsekvent efterfrågat all tillgänglig dokumentation rörande Raoul Wallenberg. En mycket ingående genomlysning av den ryska och den svenska statsförvaltningens agerande, inklusive egna svenska tillkortakommanden, har skett. Den svenska delen av den svensk-ryska arbetsgruppen redovisade 2001 en rapport efter tio års arbete, och 2003 publicerades rapporten <em>Ett diplomatiskt misslyckande</em>.</p><p>I och med regeringens beslut den 22 augusti 2019 offentliggjordes ca 40 000 sidor handlingar, tillkomna under perioden 1970-2018, ur UD:s ärende om Raoul Wallenberg. Sedan tidigare hade alla handlingar från perioden före 1970 offentliggjorts.</p><p>Sekretessprövningen inför offentliggörandet 2019 hörde till de mest omfattande som regeringen har genomfört, och endast en halv procent av handlingarna innehöll uppgifter som omfattas av sekretess, exempelvis för att de rör Sveriges informationsutbyte med utländska myndigheter och vittnesmål från avhoppade KGB-agenter. Det finns dock inga sekretessbelagda uppgifter med relevans för arbetet med att utreda Wallenbergs öde och heller inga dokument som är klassificerade bortom \"hemlig\" eller \"top secret\". Totalt finns därmed 170 000 sidor tillgängliga för allmänheten, vilket också utgör hela UD:s arkiv i ärendet.</p><p>Regeringen står i kontakt med Ryssland i syfte att få till stånd största möjliga öppenhet från deras sida. Vår ambassad i Moskva överlämnade den 31 oktober 2019 å Wallenbergs anhörigas vägnar en note till Rysslands utrikesministerium där ett antal dokument efterfrågades från olika ryska arkiv. Forskare på området anser att dessa skulle kunna ge svar på flera återstående frågor. Vid mitt besök i Moskva den 4 februari inskärpte jag personligen vikten av att den ryska sidan skulle underlätta forskarnas arbete och lämna svar på de frågor som överlämnats.</p>",
    "intressent_id": "0992800527915",
    "rel_dok_id": "H710281",
    "replik": "N",
    "systemdatum": "2020-03-24 16:54:22"
  }
}