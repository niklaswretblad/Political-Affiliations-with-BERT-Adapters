{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "3477235a-6cad-ed11-917f-901b0eac4c70",
    "anforande_nummer": "62",
    "talare": "Jacob Risberg (MP)",
    "parti": "MP",
    "anforandetext": "<p>Fru talman! I rasmassorna efter jordbävningen i Turkiet, Kurdistan och Syrien hördes chocken först, därefter hoppet om överlevnad och liv, som när timmarna blev till dagar sakta dog ut.</p><p>Nu finns katastrofen kvar. Den finns i människorna som förlorat sina hem, i föräldrarna som tvingats begrava sina barn, i städerna som aldrig fick chansen att blir ett samhälle och i ropen som aldrig nådde ytan.</p><p>Samtidigt som dödstalen stiger, stiger också viljan att sträcka ut en hand. Jag kommer i den här debatten att rikta stark kritik mot regeringens sätt att hantera svensk utrikespolitik. Men i fråga om hanteringen av att skicka katastrofhjälp till de drabbade områdena står vi på samma sida. Jag hoppas att vi kommer att kunna fortsätta att göra det.</p><p>Fru talman! I nästa vecka har Putins vettlösa krig mot Ukraina pågått i ett år. Det är ett år då många röster har tystats, flera för alltid.</p><p>Det är människor som har flytt för sina liv. Det är familjer som har lämnat landet, som mitt i fredens Europa blivit till en krigsskådeplats. Det är människor som ställt sig på frontlinjen för att försvara sitt land och sin frihet. Det är människor som trodde att livet skulle bli något helt annat.</p><p>I ett år har Ukraina kämpat för sin frihet, och världen har sett på. När dagarna blev till veckor, som blev till månader, förändrades livet för alla som lever i dagens Ukraina. Men kriget har också förändrat Sverige och Europa.</p><p>Vad vi gör och vad vi inte gör kommer att definiera oss som generation. Detta kräver handling. Samtidigt som vi har ökat de kraftiga sanktionerna mot Ryssland göder Europas fossilberoende slakten i Ukraina. Vi måste satsa på en påskyndad och rättvis omställning - omedelbart. Vårt stöd till Ukraina ska fortsätta. Vi behöver göra allt i vår makt för att återgå till ett stabiliserat säkerhetsläge och börja planera för en hållbar fred. För Ukrainas sak är också vår.</p><p>Fru talman! Det går aldrig att vinna mer frihet genom att montera ned den man har. Den som vill ta din frihet kommer nämligen alltid att höra när du är beredd att kompromissa om den.</p><p>Sverige måste fortsätta att driva en så självständig utrikespolitik som möjligt och stå upp för demokrati, mänskliga rättigheter och kärnvapennedrustning. Det måste gälla såväl utanför Nato som på väg in i försvarsalliansen.</p><p>Regeringen hävdar att målet är att man ska fortsätta försvara folkrätten, demokratin och mänskliga rättigheter som Natomedlem. Men sättet som regeringen visar vägen dit verkar vara den raka motsatsen. I stället för att stå upp för de fri- och rättigheter som vi säger oss värna har vi fått en regering som blint kryper för Erdogan.</p><p>Regeringen verkar vara redo att inskränka yttrandefriheten och blunda för förtryck av kurder för att uppfylla en diktators bisarra önskelista. Det är pinsamt. Det är dags att utrikesministern på allvar förklarar detta för svenska folket: Om priset för att gå med i Nato är att sälja ut de värderingar vi vill värna, vad ska vi då ha Nato till att försvara?</p><p>Fru talman! Det senaste året har krigets fasor i Ukraina etsat sig fast i våra medvetanden. Samtidigt har andra konflikter skördat både människoliv och framtidstro, ofta i tystnad. I öronen på en förtryckande regim hörs inget lika tydligt som omvärldens tystnad.</p><p>Det är tystnaden från omvärlden som Kinas kommunistparti hör. De hör tystnaden när uigurernas mänskliga rättigheter sopas under mattan, och de ser omvärldens bortvända blickar.</p><p>Det är i tystnaden som Israel brutalt utökar ockupationen av Palestina och sprider sin bosättarpolitik utan sanktioner från omvärlden. Israels allt blodigare ockupation av Palestina strider mot internationell rätt, och det är inget annat än en skam att detta sker i det tysta.</p><p>Det är i tystnaden som barnen i Jemen dör av svält och krig. Den vedervärdiga verklighet med brist på mat och vatten som för några år sedan fyllde tidningarna pågår fortfarande.</p><p>Det är i tystnaden som kampen om ett fritt och demokratiskt Västsahara fortsätter varje dag. Och när EU handlar med Marocko blir mänskliga rättigheter en devalverad valuta.</p><p>Det är i tystnaden som miljöaktivister i Brasilien och Colombia fängslas, kidnappas och mördas. Det är i tystnaden som konflikter som pågått i decennier fortsätter, som humanitära katastrofer förlängs och som människor lever i svält- och kristillstånd - i Tigray, Somalia, Somaliland, Sydsudan, Demokratiska republiken Kongo, Myanmar, Afghanistan, Jemen, Mali och många fler. Det är konflikter som driver över 100 miljoner människor på flykt. Då väljer Sveriges regering att övertala EU att bygga ännu högre murar.</p><p>Fru talman! Det är i tystnaden som människor, demokratier och rättighetsrörelser dör.</p><p>I vanliga fall är det mycket man vill, men man hindras av omständigheter. I regeringens fall är det största hindret att man över huvud taget inte verkar vilja bidra till en bättre värld.</p><p>När fattigdomen i världen ökar minskar Sverige biståndet. När talibanerna portar kvinnor från landets universitet gör regeringen analysen att vi behöver en mindre feministisk utrikespolitik. När Erdogan konsekvent agerar antidemokratiskt vilar utrikesministern på en definition av demokrati som vi för länge sedan slängt på soptippen. När väpnade konflikter runt om i världen trappas upp drar regeringen ned på biståndet till att stärka demokratin och bygga stabila rättsstater. När journalister och miljöaktivister runt om i världen drabbas av ökande hot och våld drar regeringen ned på demokratibiståndet och stödet till civilsamhället.</p><p>Vårt Sverige kan bättre - om vi vill bättre. En grön utrikespolitik är en politik som lyssnar in omvärldens gemensamma behov, ser de utmaningar vi alla står inför och aldrig låter tystnaden vinna.</p><p>Det är en politik som stärker de internationella institutionerna, som satsar på det internationella utvecklingsarbetet och som sätter kvinnors och flickors rättigheter i första rummet.</p><p>Det är en politik som vågar göra verklighet av Agenda 2030 och som står pall när andra vill sätta det egna intresset framför det som är vårt gemensamma.</p><p>Vi vill använda biståndet till att påskynda utfasningen av fossil energi och möjliggöra att investeringar i förnybart också når de allra fattigaste. Sverige ska vara en ledande kraft i den globala klimatomställningen och investera i klimat- och miljöarbete i fattiga länder.</p><p>Sverige ska använda sin röst inom EU till att ställa skarpare krav och hårdare villkor i Sveriges och EU:s utrikes- och handelspolitik för att driva på det globala klimatarbetet, bevara biologisk mångfald, främja demokrati och mänskliga rättigheter och minska de globala klyftorna.</p><p>Sverige kan vara och göra allt det här. Men regeringen väljer att låta bli.</p><p>Fru talman! Kvinna. Liv. Frihet.</p><p>(ANDRE VICE TALMANNEN: Tack. Åtta minuter har gått. Ledamoten får göra en kort avslutning.)</p><p>Den outtröttliga kampen för demokrati och frihet som just nu pågår i Iran ställer krav på oss - krav på att aldrig möta en frihetsrörelse med tystnad, krav på att sätta hårt mot hårt och aldrig backa en millimeter för fanatiker.</p><p>Vi har inte råd att backa nu. Kvinna, liv, frihet - i Teheran, i Kyjiv, i Kabul och på varenda plats där människor trotsar tystnaden för frihetens skull.</p><p>(Applåder)</p>",
    "intressent_id": "0604604418610",
    "rel_dok_id": "",
    "replik": "N",
    "systemdatum": "2023-02-15 21:07:50"
  }
}