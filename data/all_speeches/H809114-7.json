{
  "anforande": {
    "dok_hangar_id": "5095419",
    "dok_id": "H809114",
    "dok_titel": "Protokoll 2020/21:114 Tisdagen den 27 april",
    "dok_rm": "2020/21",
    "dok_nummer": "114",
    "dok_datum": "2021-04-27 00:00:00",
    "avsnittsrubrik": "Svar på interpellation 2020/21:490 om konkurser inom restaurang- och besöksnäringen",
    "underrubrik": "",
    "kammaraktivitet": "interpellationsdebatt",
    "anforande_id": "232b8c89-7706-ec11-9160-901b0e9b71a0",
    "anforande_nummer": "7",
    "talare": "Näringsministern Ibrahim Baylan (S)",
    "parti": "S",
    "anforandetext": "<p> STYLEREF Kantrubrik \\* MERGEFORMAT Svar på interpellationer</p><p>Fru talman! Det här är viktiga frågor att diskutera. Det är klart att såväl besöksnäringen i stort som de specifika branscherna - inom restaurang, hotell, resor, kultur med mera - fortsätter att ha det väldigt tufft. Så är det. Det är lätt att glömma bort, eftersom vi nu har varit i denna situation i 14 månader, att det finns branscher - kultur och evenemang med mera - som inte har haft öppet sedan mars förra året. Det är klart att det är en tuff situation.</p><p>Det är mot den bakgrunden vi hjälper till. Vi står tillsammans. Det är mot den bakgrunden vi har använt tiotals och åter tiotals miljarder av skattebetalarnas pengar för att stötta friska, hederliga företag i att övervintra detta.</p><p>Jag hör nu två saker från Moderaterna. En är direkt farlig. Jag hör att vi ska, som en del andra länder har gjort, prematurt släppa på restriktioner. Jag kan inte tolka det på något annat sätt, fru talman, när man säger: Varför inte 22, eller varför inte 24?</p><p>Vi hade ju en höst då det var friare, och vi vet vart det ledde. Det finns bilder på överfulla dansgolv. Och vi vet vilken enorm våg som sedan kom på hösten. Det berodde förstås inte bara på det. Det var en hel del som ledde till det. Men det var mot den bakgrunden vi införde restriktionerna.</p><p>Fakta är ändå rätt, Hans Rothenberg. När det gäller det senaste beslutet om förlängningen vad gäller serveringstillstånd är det Folkhälsomyndigheten som har beslutat om det. Det kom i förra veckan.</p><p>Hur är då situationen i denna väldigt tuffa tid? Jag återkommer till den fråga som ställts i interpellationen: Hur ska vi undvika masskonkurser inom restaurang- och besöksnäringen? Jo, genom att hjälpas åt.</p><p>Vad är resultatet? Det vill man inte låtsas om från det moderata hållet. Jag ska läsa ur den senaste rapporten från Tillväxtanalys, fru talman: \"I restaurangverksamhet minskade konkurserna med 17 procent under mars månad och med 5 procent under det första kvartalet. Antalet anställda berörda av konkurser minskade 48 procent under kvartalet.\" Det ska jämföras med mars månad förra året och första kvartalet under 2020.</p><p>Det är så verkligheten ser ut. Betyder det att vi kan blåsa faran över? Nej, absolut inte. Vi är fortfarande i en väldigt svår sits. Pandemin och smittspridningen är fortfarande i allra högsta grad levande. Även om vi har stort hopp om vad vaccineringen kan leda till, fru talman, vill jag lyfta ett varningens finger för ledamöterna. Det här är ett virus som muterar. Vi ser också hur situationen är i de länder som har öppnat prematurt. De har utropat: Seger! Sedan har de fått en enorm smäll tillbaka, med lidande, död och naturligtvis stora ekonomiska problem och massarbetslöshet som följd.</p><p>Fru talman! Om de moderata ledamöterna har något annat förslag får de gärna presentera det. Det är Folkhälsomyndigheten som har föreslagit och i det senaste fallet dessutom beslutat om förlängning. Finns det några andra belägg och förslag så: Varsågoda! Jag är idel öra. Jag tror nämligen att det är viktigt att vi i sådana här svåra tider lyssnar på varandra.</p><p>Fru talman! Jag kan inte låta bli att konstatera att det som Hans Rothenberg och Moderaterna säger är oerhört. När vi använder 50, kanske 60 miljarder - enormt mycket - av skattebetalarnas pengar menar Rothenberg och Moderaterna att vi ska skicka ut pengarna och om det visar sig vara fel ta in dem i efterhand. Det fungerar bara på hederliga företagare. Det är att göda organiserad brottslighet. Det är verkligen ansvarslöst.</p>",
    "intressent_id": "0973474532717",
    "rel_dok_id": "H810490",
    "replik": "N",
    "systemdatum": "2021-08-26 16:12:09"
  }
}