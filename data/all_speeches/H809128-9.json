{
  "anforande": {
    "dok_hangar_id": "5098663",
    "dok_id": "H809128",
    "dok_titel": "Protokoll 2020/21:128 Torsdagen den 27 maj",
    "dok_rm": "2020/21",
    "dok_nummer": "128",
    "dok_datum": "2021-05-27 00:00:00",
    "avsnittsrubrik": "Återrapportering från Europeiska rådets möte den 25 maj",
    "underrubrik": "",
    "kammaraktivitet": "",
    "anforande_id": "63340042-3516-ec11-9160-901b0e9b71a0",
    "anforande_nummer": "9",
    "talare": "Statsministern Stefan Löfven (S)",
    "parti": "S",
    "anforandetext": "<p>Herr talman! Jag delar uppfattningen att stödet till befolkningen och civilsamhället i Belarus är oerhört viktigt. Det påtalade också oppositionsledaren Tichanovskaja när jag träffade henne för drygt ett halvår sedan. Civilsamhället och människorna i Vitryssland måste känna att EU finns till stöd för dem och till stöd för ett demokratiskt Belarus. Men dit är det långt.</p><p>De svenska utgångspunkterna redogjorde jag för på samrådet, under mötet och alldeles nyss i talarstolen. De slutsatser som blev resultatet stämmer väl överens med de svenska utgångspunkterna och de svenska kraven. Därför tycker jag att det är bra att Sverige tillsammans med andra tidigt var väldigt tydligt. Det handlar om exakt de saker som räknades upp här: att inte använda belarusiskt luftrum och att förbjuda belarusiska flygbolag att landa. Transportstyrelsen har redan fattat ett beslut - som i och för sig har överklagats - om att ett bolag inte ska få landa här och inte ska få använda våra flygplatser. Naturligtvis handlar det som sagt också om fortsatt listning av personer plus riktade sanktioner.</p><p>Sedan kommer det att behöva följas upp. Vi vet inte exakt hur den listningen ser ut. Nu är det upp till kommissionen och utrikestjänsten att ta fram exakt hur de sanktionerna ska se ut.</p><p>Här fanns det tack och lov en mycket tydligare samsyn än i andra utrikesfrågor. Därför kunde vi fatta besluten så snabbt. Vi ska känna oss nöjda med det, fortsätta att bevaka frågan och ta den vidare.</p>",
    "intressent_id": "0218878014918",
    "rel_dok_id": "",
    "replik": "N",
    "systemdatum": "2021-09-15 16:58:05"
  }
}