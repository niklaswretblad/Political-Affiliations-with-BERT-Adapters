{
  "anforande": {
    "dok_hangar_id": "5112998",
    "dok_id": "H90936",
    "dok_titel": "Protokoll 2021/22:36 Måndagen den 29 november",
    "dok_rm": "2021/22",
    "dok_nummer": "36",
    "dok_datum": "2021-11-29 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "bfdb34bf-3463-ec11-915f-901b0eac4c70",
    "anforande_nummer": "8",
    "talare": "Ulf Kristersson (M)",
    "parti": "M",
    "anforandetext": "<p>Herr talman! Sju timmar säger rätt mycket om läget i svensk politik just nu. I onsdags valdes Magdalena Andersson till statsminister, hon förlorade sin budget, miste sin regeringspartner och avgick innan hennes regering hunnit tillträda - allt inom loppet av en knapp arbetsdag.</p><p>Svenska folket har inför öppen ridå följt det rödgröna regeringsunderlagets kollaps. Fyra partier har vilselett, motarbetat och skyllt på varandra. Vem som visste exakt vad om Miljöpartiets avhopp är fortfarande höljt i dunkel, men det är i varje fall klart att varken Socialdemokraterna eller Miljöpartiet tog upp saken med talmannen före statsministeromröstningen. Hade de sagt som det var kunde Sverige ha sluppit onsdagens politiska cirkus. Den fräter på förtroendet för våra demokratiska institutioner, och den skadar människors respekt för vårt gemensamma politiska system. Det är dåligt för oss alla, oavsett vilket parti vi företräder och röstar på. Det är dåligt för Sverige som land.</p><p>Det är nu en skottlossning om dagen, en dödlig skjutning varje vecka, 200 000 långtidsarbetslösa, 675 000 utrikes födda i arbetsför ålder som inte kan försörja sig själva och en energikris som äventyrar klimatomställning, investeringar och människors privatekonomi. </p><p>I en tid med allvarliga problem behöver Sverige politisk stabilitet och politisk handlingskraft. I stället vill nu Magdalena Andersson bilda den svagaste svenska regeringen sedan Ola Ullsten 1978. Det är en regering som inte kan samla sitt eget regeringsunderlag till en gemensam politisk linje i en enda viktig fråga. Det är en regering vars samarbetspartier, som vi hörde nyss, inte ens kan sitta ned och prata med varandra som vuxna människor. Det är en regering som inte får igenom sin ekonomiska politik, ett regeringsunderlag som bara är överens om en enda sak, nämligen att ett parti och deras väljare inte ska räknas alls. Det är i längden inte hållbart i någon demokrati.</p><p>Men på en punkt vill jag ändå redan nu gratulera Magdalena Andersson. Om du väljs till statsminister i dag för de kommande nio månaderna som återstår till valet får du i varje fall en mycket bättre budget.</p><p>(Applåder) </p><p>Vi moderater kommer att fortsätta att samla bra majoriteter i riksdagen. Det är inte ett hot, utan det är ett löfte.</p><p>I den budget som vann i onsdags läggs nu grunden för att få ordning på Sverige. Vi prioriterar kampen mot brottsligheten genom pengar till höjda polislöner och en bred satsning på att stärka hela rättsväsendet. Vi fokuserar på utanförskapet och bidragsberoendet genom att stå upp för arbetslinjen med lägre skatter på låga inkomster. Vi tar de första stegen mot en stor bidragsreform så att det alltid ska löna sig bättre att jobba än att leva på bidrag.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Vår budget räddar det svenska skogsbruket från Miljöpartiet. Den öppnar nya möjligheter att samla en majoritet för en riktig förändring av strandskyddet. Vår budget visar respekt för att alla människor inte kan ta tunnelbanan till jobbet och för att en vanlig familj i landsorten måste ha råd med någonting mer än bara bensin och värme.</p><p>Även Vänsterpartiet borde ha röstat på vår budget, för pensionärernas skull. Vi sänker skatten för alla pensionärer och stärker ekonomin för dem med lägst pension - redan nu.</p><p>Dessutom, apropå alla högtidstal om den liberala demokratins framtid: I vår budget tillförs nya resurser för att stärka domstolarnas oberoende och skyddet för enskilda människors fri- och rättigheter.</p><p>Med allt det här kortar vi nu startsträckan för en ny borgerlig regering, som efter valet kan staka ut den långsiktiga vägen mot en bättre framtid för vårt land.</p><p>Herr talman! Det säger rätt mycket om svensk politik att de fyra partier som nu vill förenas under ännu en socialdemokratisk regering inte kan enas om en gemensam politisk inriktning och att vi som kan staka ut en ny kurs för Sverige blockeras av fyra oeniga partier på vänsterkanten från att också ta ansvaret för att genomföra den politiken.</p><p>Det rimliga vore naturligtvis motsatsen - att nu släppa fram det regeringsalternativ som <em>har</em> stöd för sin politik, inte det alternativ som just har bevisat att det <em>inte</em> har stöd för sin politik. I praktiken tillsätter riksdagen i dag en nio månader lång övergångsregering som inte har mandat från någon. Det är inte bra för Sverige, och därför röstar den moderata riksdagsgruppen nej till Magdalena Andersson som ny statsminister.</p><p>Det här framförde jag också till talmannen. Att Vänsterpartiet vill ha en vänsterregering tycker till och med jag är rätt naturligt. Att Centerpartiet också vill det är mer otippat. Men faktum kvarstår: Så länge Centern vill ha en socialdemokratisk regering går det helt enkelt inte att bilda en borgerlig - före valet. Men ger väljarna oss ett mandat till i valet nästa år ändras det. Ett enda mandat till, och Sverige får maktskifte. Ett enda mandat.</p><p>Om 286 dagar stänger vallokalerna. Då kan Sverige få en riktig regering som samlas kring vad man är för, inte vad man är mot. En regering som har respekt för alla partier och alla väljare och som inte känner behov av att förolämpa och smutskasta sina politiska meningsmotståndare. En regering som tar fasta på allt som vi har gemensamt så att Sverige kan få något gjort. En regering som vill samla, inte splittra. En regering som kommer att ha fokus på de stora sakfrågorna, krossa den grova kriminaliteten, bryta det passiva bidragsberoendet och göra Sverige till ett ledande land i klimatomställningen genom pålitlig, ren svensk elproduktion.</p><p>Det, herr talman, blir en regering som kan få ordning på Sverige, för det finns ingenting som är dåligt i Sverige som inte kan åtgärdas med det som är riktigt bra i Sverige. Med det allvaret och med den hoppfullheten ser jag fram emot valdagen.</p><p>(Applåder)</p><p> STYLEREF Kantrubrik \\* MERGEFORMAT Prövning av förslag till statsminister</p><p>I detta anförande instämde Annicka Engblom, Erik Ottoson och John E. Weinerhall (alla M).</p>",
    "intressent_id": "0222691314314",
    "rel_dok_id": "",
    "replik": "N",
    "systemdatum": "2021-12-22 15:38:15"
  }
}