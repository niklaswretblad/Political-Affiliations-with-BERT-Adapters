{
  "anforande": {
    "dok_hangar_id": "5130898",
    "dok_id": "H909109",
    "dok_titel": "Protokoll 2021/22:109 Fredagen den 6 maj",
    "dok_rm": "2021/22",
    "dok_nummer": "109",
    "dok_datum": "2022-05-06 00:00:00",
    "avsnittsrubrik": "Svar på interpellation 2021/22:463 om Postnords efterlevnad av gällande lagstiftning",
    "underrubrik": "",
    "kammaraktivitet": "interpellationsdebatt",
    "anforande_id": "0e839754-be2a-ed11-9178-901b0e9b71a8",
    "anforande_nummer": "91",
    "talare": "Näringsministern Karl-Petter Thorwaldsson (S)",
    "parti": "S",
    "anforandetext": "<p></p><p>Herr talman! Jag tackar Thomas Morell för hans uppföljande frågor. Jag har ingenting emot att vi fortsätter att prata om sjysta villkor på vägarna i Sverige. Det förtjänar att komma upp ofta i debatten. Men det blir lite njuggt av Thomas Morell att inte se att det här området hör till dem som regeringen ägnat den största uppmärksamheten under de senaste åren. Att göra hela den här lagändringen och börja vrida klockan tillbaka har varit en insats som flera departement varit väldigt upptagna med.</p><p>Det här är en reglering som först och främst sker på EU-nivå. Där har statsrådet Eneroth jobbat. Hade det inte varit för statsrådet Eneroth hade vi inte fått de nya regler och lagar som gäller från början av året. Och hade det inte varit för till exempel nuvarande statsrådet Danielsson och hans arbete i Europaparlamentet hade detta aldrig gått genom parlamentet. Dessutom har vi i Sverige avsatt extra resurser till polisen, med 75 miljoner kronor om året för att utbilda 400 nya trafikövervakare. Vi har också ökat till den högsta avgiften för överträdelser i hela Europa. Det är nog alltså lite njuggt att säga att vi inte har ägnat någon tid åt att försöka reglera arbetsmarknaden.</p><p>Det är fortsatt ett problem att mycket av det som slapp ut ur flaskan när vi släppte på cabotagetrafiken är väldigt svårt att trycka tillbaka dit. Det är ett stort problem. Nu jobbar polis och myndigheter. Vi inrättar nu ett kontor i varje län för att vi ska kunna göra fler räder mot oseriösa arbetsgivare. Det ingår i statsrådet Danielssons nya satsning på att jobba mot arbetslivskriminalitet.</p><p>Glädjande är, tycker jag också, att det i dag inte råder någon motsättning mellan parterna. Så var det inte för några år sedan. Arbetsgivarsidan och den fackliga sidan är i dag lika angelägna om att det här måste regleras, eftersom det blir illojal konkurrens mot svenska bolag. De förlorar sina anbud och kan inte konkurrera om det är så att motståndarna i det andra bolaget har en verksamhet där inte svenska löner och svenska villkor gäller. Detta är väldigt svårt.</p><p>När det gäller transporter har jag själv precis som Thomas Morell lagt mycket tid på att besöka, titta på och träffa människor som direkt eller indirekt drabbas. Jag berättade förra gången om en helt chockerande upplevelse av ett besök i Trelleborgs hamn. Det här är ett av de områden där väldigt mycket falsk cabotagetrafik övernattar. Mellan 75 och 100 chaufförer lever sina liv i lastbilar och uträttar sina behov mellan lastbilarna. De får ibland låna ett utrymme för dusch av hamnmyndigheten, men i övrigt lever de på ett sätt som ingen annan skulle acceptera i vårt land.</p><p>Det här skedde inför öppen ridå. Alla såg att det hände. Myndigheterna stod vid sidan av, och polisen hade inga resurser att sätta in. Det skedde mycket brottslighet runt omkring. Dieselstölderna i Skåne ökade. Det fanns mycket problem med stölder, smuggling och prostitution, som Thomas Morell är införstådd i.</p><p>Det är därför regeringen har lagt så mycket möda på att skärpa lagar och regler. Det är en sak att göra det i <em>ett</em> land, herr talman, en annan sak att göra det så att det blir giltigt över hela Europa. Det är nog lite njuggt att inte se att detta är högt prioriterat för regeringen.</p><p></p><p>Jag ska se till att det som står i interpellationssvaret verkligen följs upp i våra ägardialoger. Men åter: Det är inte så att det är statsråden som bestämmer över hur verksamheten sköts till vardags på bolagen, utan det går via bolagsstyrelserna och ledningarna. Det sker enligt aktiebolagslagen. Det är ingenting som ett statsråd själv sitter och rattar över, utan det måste vi överlämna. Vi har ju 44 bolag till, och vi försöker ha ett regelverk som alla måste följa.</p>",
    "intressent_id": "0354791692918",
    "rel_dok_id": "H910463",
    "replik": "N",
    "systemdatum": "2022-09-02 14:54:48"
  }
}