{
  "anforande": {
    "dok_hangar_id": "5118961",
    "dok_id": "H90962",
    "dok_titel": "Protokoll 2021/22:62 Tisdagen den 1 februari",
    "dok_rm": "2021/22",
    "dok_nummer": "62",
    "dok_datum": "2022-02-01 00:00:00",
    "avsnittsrubrik": "Svar på interpellation 2021/22:266 om vargpopulationen",
    "underrubrik": "",
    "kammaraktivitet": "interpellationsdebatt",
    "anforande_id": "6ea859bc-3cbb-ec11-9167-901b0eac4c78",
    "anforande_nummer": "33",
    "talare": "Klimat- och miljöministern Annika Strandhäll (S)",
    "parti": "S",
    "anforandetext": "<p>Fru talman! Det är precis det vi hör i denna debatt som är problemet, nämligen att John Widegren kan känna i magen att det nog skulle vara rimligt med ett tak på 210 vargar. Det är inte så vi politiker på ett seriöst sätt ska förhålla oss till denna fråga. Det övergripande och långsiktiga målet för den svenska rovdjurspolitiken är att varg, björn, järv, lodjur och kungsörn ska uppnå och bibehålla en gynnsam bevarandestatus enligt EU:s art- och habitatdirektiv, samtidigt som - precis som John Widegren säger - tamdjurshållningen inte påtagligt ska försvåras och socioekonomisk hänsyn ska tas.</p><p>Den sårbarhetsanalys som låg till grund för referensvärdet om minst 270 vargar kritiserades just för att det inte beaktade de genetiska aspekterna, vilket är ett krav i EU-kommissionens riktlinjer. Detta var orsaken till att vi var tvungna att ge Naturvårdsverket i uppdrag att utifrån ett brett vetenskapligt underlag - inte på grundval av vad någon känner i kammaren i Sveriges riksdag - uppdatera analysen kring vad som krävs för att upprätthålla en gynnsam bevarandestatus för vargen. Det är inget tycke och smak i detta, utan det är en bred, vetenskaplig analys som ligger till grund.</p><p>Naturvårdsverket, som är vår expertmyndighet, kunde då visa att det med hänsyn till den inavelsgrad som populationen uppvisade behövs minst 300 vargar i Sverige. Var John Widegren nu får 400-500 vargar ifrån vet jag inte, för han refererade själv till de 395 av vilka det blev beting på att skjuta av 33. Av dessa var 26 skjutna, tror jag, i den senast uppdaterade analysen fram till den 26 januari eller något liknande.</p><p>För att mildra effekterna av rovdjursförekomst har regeringen också genomfört förändringar i viltskadeförordningen. Det ska vara möjligt för människor att leva, bo och verka i sina gröna näringar på landsbygden. De behövs inte minst för en hållbar utveckling och tillväxt i hela landet.</p><p>Staten ger bidrag till förebyggande åtgärder - detta känner John Widegren till - som rovdjursavvisande stängsel och ersättning för skador orsakade av rovdjuren. Regeringen har också tagit bort den tidigare maxgränsen på 80 procent så att man nu får 100 procent av kostnaderna täckta. Man kan även få kompensation för underhåll av rovdjursavvisande stängsel, flytt av betesdjur och vård av skadade djur, som jag nämnde tidigare.</p><p>Ja, vi tar den här frågan på stort allvar. Det ska gå att leva och bo i hela landet. Men vi ska också lyssna på vetenskapen. Det är den som ligger till grund för den analys som har lett fram till att vi nu har 300 vargar som vårt referensvärde.</p>",
    "intressent_id": "0530425150220",
    "rel_dok_id": "H910266",
    "replik": "N",
    "systemdatum": "2022-04-13 17:17:29"
  }
}