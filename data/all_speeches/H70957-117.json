{
  "anforande": {
    "dok_hangar_id": "5052803",
    "dok_id": "H70957",
    "dok_titel": "Protokoll 2019/20:57 Tisdagen den 14 januari",
    "dok_rm": "2019/20",
    "dok_nummer": "57",
    "dok_datum": "2020-01-14 00:00:00",
    "avsnittsrubrik": "Svar på interpellation 2019/20:233 om stärkt säkerhet för tågpersonal",
    "underrubrik": "",
    "kammaraktivitet": "interpellationsdebatt",
    "anforande_id": "addb98f2-e04c-ea11-9130-901b0e9b71a0",
    "anforande_nummer": "117",
    "talare": "Patrik Jönsson (SD)",
    "parti": "SD",
    "anforandetext": "<p>Fru talman! God afton fru talman och infrastrukturministern!</p><p>Jag vill börja med att tacka statsrådet för svaret. Jag måste som tidigare järnvägsanställd säga att det gör ont i mig när jag läser att många av mina gamla kollegor far illa när de jobbar ombord på tågen. Seko, det fackförbund som jag själv fortfarande är medlem i, har genomfört en undersökning bland ca 3 000 lokförare och tågvärdar. Där framgår att hot och våld blir alltmer vanligt. Det är vardagsmat i dag, och för varje år som går tilltar det.</p><p> STYLEREF Kantrubrik \\* MERGEFORMAT Svar på interpellationer</p><p>Jag tänkte nämna några siffor från undersökningen. Hälften av de ombordanställda tågvärdarna har svarat att det förekommer hot minst någon gång varje vecka. 19 procent uppger att det sker varje dag eller nästan varje dag. Låt detta sjunka in!</p><p>20 procent svarar att det förekommer våld minst någon gång varje vecka. 5 procent uppger att det förekommer dagligen eller nästan dagligen. Dessutom uppger 16 procent av medlemmarna att det ofta förekommer sexuella trakasserier. Detta är helt sjuka siffror. Det är en kraftig ökning sedan den undersökning som gjordes för tio år sedan.</p><p>Problemet med ensamarbete är också stort. Nästan var fjärde arbetar ensam dagligen eller nästan dagligen. Således har man ingen kollega som stöd om det uppstår en hotfull situation.</p><p>Var och en som läser dessa siffror måste se att det är en helt orimlig arbetssituation. Under mitt tjugoåriga yrkesverksamma liv har jag inte hotats eller hamnat i en våldssituation. Jag arbetade ändå som stationsvärd under flera år på 90-talet. Då har man mycket kundkontakt och kommer i kontakt med försenade resenärer som är väldigt irriterade. Om det hade varit i dag hade jag sannolikt sett mig om efter ett annat jobb.</p><p>Vad finns det för åtgärder? Ministerns svar innehåller inte något att yvas över. Ministern menar att samtal inom Nationella rådet för järnvägs- och kollektivtrafikskydd samt stärkt kameraövervakning är tillräckligt. Jag delar inte den uppfattningen utan får mer en känsla av att regeringen försöker blunda för problemet.</p><p>Seko lyfter fram flera förslag, av vilka jag håller med om mångt och mycket. Ett av förslagen är att förbjuda ensamarbete. Redan i dag kan arbetsgivaren besluta om att öka till minst dubbelbemanning. Men det är en konkurrensutsatt bransch, i synnerhet för den upphandlade lokala och regionala trafiken. Frågan om förbud för ensamarbete behöver lyftas upp.</p><p>Kameraövervakning är verkligen viktigt och bra - absolut! Men redan i dag kameraövervakas många av tågen. Såklart skulle mer kameror på tågen men även på perronger och i väntsalar vara önskvärt för såväl resenärernas som tågpersonalens säkerhet. Det gör det också lättare att spåra upp och lagföra våldsamma personer.</p><p>En åtgärd som Seko lyfter fram och den åtgärd som jag särskilt vill lyfta fram är tillträdesförbud för personer som har agerat hotfullt eller våldsamt mot ombordpersonal. Denna fråga verkar regeringen helt ha missat. Jag undrar därför vad ministern är villig att göra rent konkret för att få bukt med den ökade otryggheten inom kollektivtrafiken.</p>",
    "intressent_id": "0183544538819",
    "rel_dok_id": "H710233",
    "replik": "N",
    "systemdatum": "2020-02-11 16:13:42"
  }
}