{
  "anforande": {
    "dok_hangar_id": "5096849",
    "dok_id": "H809120",
    "dok_titel": "Protokoll 2020/21:120 Torsdagen den 6 maj",
    "dok_rm": "2020/21",
    "dok_nummer": "120",
    "dok_datum": "2021-05-06 00:00:00",
    "avsnittsrubrik": "Särskild debatt om det grova och dödliga våldet mot kvinnor i nära relationer ",
    "underrubrik": "",
    "kammaraktivitet": "",
    "anforande_id": "9f68e860-3b0b-ec11-9160-901b0e9b71a0",
    "anforande_nummer": "125",
    "talare": "Annie Lööf (C)",
    "parti": "C",
    "anforandetext": "<p>Fru talman! Jag kan upplysa om att Sverigedemokraterna var så stolta över att de kallade det för ett importerat problem att de tryckte upp egna skyltar och skickade ut i sociala medier. </p><p>Mäns våld mot kvinnor är ett samhällsproblem som rymmer fler människoöden än det går att räkna. Det är kvinnor som har fått betala med sina liv för att samhället och vi politiker inte har haft förmågan att ta ansvar.</p><p>Det är grannen, kollegan eller brodern. Det som sker bakom stängda dörrar. Det handlar om blickar som väljer att inte se, grannar som inte vågar knacka på och som kanske anstränger sig för att inte förstå. Vi måste göra allt, både som medmänniskor och som politiker.</p><p>Det är i hemmen våldet sker. Det är den farligaste platsen för en kvinna att befinna sig på. Under pandemin har allt fler varit tvungna att isolera sig tillsammans med sin våldsverkare. </p><p>Vi måste agera. Det handlar om trygghet, frihet och framtid. För det första måste vi stärka det brottsbekämpande arbetet för att få fler fällande domar. Specialistkompetens om våld i nära relationer och sexualbrott måste finnas i hela landet, och kompetensen behöver höjas bland dem som i sin yrkesroll kommer i kontakt med offren.</p><p>För det andra måste lagstiftningen skärpas och straffen höjas. Automatiskt kontaktförbud ska införas vid fällande dom, och elektronisk fotboja måste användas vid många fler fall av kontaktförbud. Vi vill även kriminalisera kontrollerande beteende.</p><p>Och för det tredje behöver kunskapen höjas, och vi behöver maximera det förebyggande arbetet. Särskilt viktigt är värderingsarbetet i förskolan och skolan.</p><p>Detta är åtgärder som har genomförts under åren men inte har varit tillräckliga, långt ifrån. Vi måste alla ta ansvar. Vi måste visa handlingskraft, kunna komma överens och genomföra förändringar för att alla kvinnor och barn som riskerar att få sina liv förstörda ska få skydd. Låt oss inte försitta tillfället!</p>",
    "intressent_id": "0862868280923",
    "rel_dok_id": "",
    "replik": "N",
    "systemdatum": "2021-09-01 17:44:15"
  }
}