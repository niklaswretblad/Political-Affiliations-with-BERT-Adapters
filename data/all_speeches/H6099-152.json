{
  "anforande": {
    "dok_hangar_id": "5005913",
    "dok_id": "H6099",
    "dok_titel": "Protokoll 2018/19:9 Torsdagen den 18 oktober",
    "dok_rm": "2018/19",
    "dok_nummer": "9",
    "dok_datum": "2018-10-18 00:00:00",
    "avsnittsrubrik": "Allmänpolitisk debatt (forts. från prot. 8)",
    "underrubrik": "Utbildning och forskning",
    "kammaraktivitet": null,
    "anforande_id": "d400486f-80e6-e811-910f-901b0eac4c70",
    "anforande_nummer": "152",
    "talare": "Eric Westroth (SD)",
    "parti": "SD",
    "anforandetext": "<p>Fru talman! Det är trevligt att få vara en av dem som avslutar tre dagars intensiv och intressant allmänpolitisk debatt. Jag skulle vilja ta tillfället i akt att tala om näringslivets förutsättningar i hela Sverige avseende arbetsmarknad och infrastruktur.</p><p> STYLEREF Kantrubrik \\* MERGEFORMAT Allmänpolitisk debattUtbildning och forskning</p><p>Jag har själv en bakgrund i familjeföretagande i småländska Gnosjöregionen, vars lokala kultur präglas av en stark tradition av just småföretagande och att driva företag. Mina erfarenheter av lokal samverkan mellan företag och kommun är ett perspektiv jag vill ta med in i rikspolitiken.</p><p>Alla företag i Sverige är viktiga och själva motorn i vårt välfärdssamhälle. Företag av olika storlek bidrar till samhällsekonomin på olika sätt. Det är de mindre företagen som i dag skapar fyra av fem nya jobb. Men Sverige behöver både små och stora företag för att samhällsekonomin ska utvecklas på ett bra sätt.</p><p>Vi har under den senaste mandatperioden sett många nya skattehöjningar introduceras. De slår direkt mot landsbygden och mindre samhällen. Det har handlat om höjda skatter på sparande, energi, transporter, anställningar med mera. Det är vår bestämda uppfattning att det inte är rätt väg att gå för Sverige.</p><p>Fru talman! Att vara småföretagare är både utmanande och underbart men ibland också väldigt tufft i dagens Sverige. Jag vet av egen erfarenhet hur många regler och lagar man måste förhålla sig till. Om företag ska kunna utvecklas till något bra får vi politiker inte stå i vägen för framgångsrikt företagande.</p><p>Hur säkrar vi då jobben och välståndet inför nästa ekonomiska nedgång? Svaret måste vara att få fram fler riktiga jobb i riktiga företag. Nya jobb kommer som sagt i huvudsak från små och medelstora företag. I stället för att satsa på ineffektiva och dyra arbetsmarknadsåtgärder som nystartsjobb, etableringsanställningar och introduktionsjobb vill vi därför satsa på utvidgat starta-eget-bidrag, minskat sjuklöneansvar och sänkt arbetsgivaravgift.</p><p>De små och växande företagen måste få goda villkor för att växa. Det kräver i sin tur förbättringar av företagsklimatet. Vi står för en politik som skulle innebära att aktiviteten hos företagen skulle öka, arbetstillfällena bli fler och skattebasen breddas.</p><p>Fru talman! Sverigedemokraterna värnar svenska företag och hävdar att infrastruktur och kommunikationer spelar en avgörande roll i detta sammanhang. Förutsättningarna för att transportera sig är olika i landet. Här i Stockholm går det alldeles utmärkt att åka tunnelbana till jobbet. Men det är relativt få i Sverige som har den möjligheten. Bilen är ett måste för de flesta svenskar.</p><p>Svenska bilister, framför allt på landsbygden, har under den senaste mandatperioden fått känna av kraftigt ökade kostnader, främst på grund av höjda drivmedelspriser men också fordonsskatter. Vi anser att priset på drivmedel vid pumpen bör sänkas genom förändring av reglerna för inblandning av biobränslen men också i kombination med justering av skattesatsen och den årliga indexhöjningen.</p><p>Regeringen har under den gångna mandatperioden valt att höja många punktskatter som berör just transporter. Vi motsätter oss detta, då det slår som hårdast mot landsbygden.</p><p>Sverigedemokraternas förslag till förbättringar avseende beskattning av inkomster, lönekostnader, företag, transporter, bränslen med mera skulle gynna allt företagande i Sverige och därmed också ge fler möjligheter till anställningar och ett mer levande Sverige.</p><p>Den allmänpolitiska debatten var härmed avslutad.</p>",
    "intressent_id": "010643534813",
    "rel_dok_id": null,
    "replik": "N",
    "systemdatum": "2018-11-12 14:40:26"
  }
}