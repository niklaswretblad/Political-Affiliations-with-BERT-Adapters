{
  "anforande": {
    "dok_hangar_id": "5105040",
    "dok_id": "H9097",
    "dok_titel": "Protokoll 2021/22:7 Tisdagen den 21 september",
    "dok_rm": "2021/22",
    "dok_nummer": "7",
    "dok_datum": "2021-09-21 00:00:00",
    "avsnittsrubrik": "Svar på interpellation 2020/21:881 om brandskydd hos äldre och personer med funktionsnedsättning",
    "underrubrik": "",
    "kammaraktivitet": "interpellationsdebatt",
    "anforande_id": "4945d9bd-bf2d-ec11-915b-901b0eac4c78",
    "anforande_nummer": "41",
    "talare": "Marléne Lund Kopparklint (M)",
    "parti": "M",
    "anforandetext": "<p>Fru talman! Jag vill börja med att tacka ministern för svaret.</p><p>Det är sant att kunskapen om orsaker och åtgärder har ökat under de senaste åren. MSB:s och Socialstyrelsens vägledning är ett bra stöd i arbetet. Det gör att vi har ett bra utgångsläge för att göra något. Men det räcker inte i sig självt, utan någon behöver också göra det.</p><p>Det är precis det vi behöver diskutera i den här frågan. Samverkan är bra, men så länge socialtjänsten inte ser det som sitt ansvar att genomföra konkreta åtgärder i brukarnas bostäder blir det ingen effekt.</p><p>LSO är en kravlagstiftning, men vad hjälper det med information och förelägganden mot exempelvis en äldre sängrökare med garantipension? Tycker regeringen att de lokala räddningstjänsterna ska göra tillsyn hos de här personerna och förelägga dem att investera i brandskyddsåtgärder som de inte har råd med under hot om vite? Det är inte rimligt.</p><p>Fru talman! När det gäller bostadsbrand är det extra viktigt att se över brandskyddet för de äldre och mest sjuka eftersom det är en mer utsatt grupp, i synnerhet som många av dem har begränsad rörlighet. Det brinner inte oftare hos äldre, men de drabbas hårdast. Många klarar inte av att släcka eller utrymma på egen hand på grund av fysisk eller psykisk funktionsnedsättning. Andra riskfaktorer är demens, alkohol, rökning och inte minst funktionsvariationer. Det kan också vara medicinering där trötthet är en av biverkningarna.</p><p>Ministern har räknat upp hur många som enligt Socialstyrelsen drabbas av dödsbränder och andra skador. Varje år omkommer runt 90 människor, som ministern är inne på. Det är oftast fysiska eller psykiska sjukdomar eller funktionsvariationer som är orsak till att det som hade kunnat stanna vid ett tillbud utvecklas till en allvarlig situation med åtföljande dödsfall.</p><p> STYLEREF Kantrubrik \\* MERGEFORMAT Svar på interpellationer</p><p>Fru talman! Enligt 4 § socialtjänstlagen har äldre personer rätt att leva under trygga förhållanden. Samtidigt har vi en grupp äldre som bor i ordinärt boende men som inte har möjlighet att själva sätta sig i säkerhet även om de upptäcker att det brinner. Det finns faktiskt berättelser från hemtjänstpersonal som vittnar om att äldre har sagt till dem att ta ur batterierna eftersom de själva vet om att de inte kan ta sig till räddning.</p><p>Lagen om skydd mot olyckor pekar tydligt på att den enskilda personen ansvarar för sin brandsäkerhet. Som moderat, fru talman, tycker jag att enskilt ansvar är bra. Det är en bra princip. Den bygger dock på att den enskilda faktiskt kan göra något åt sin situation, och där menar jag att det finns för mycket brister när det gäller den här gruppen. Samhället behöver träda in, och det ska vara likadant var man än bor i landet. Vi behöver diskutera att det finns olikheter beroende på var man bor.</p><p>En person som kan utrymma på egen hand kan få ett skäligt brandskydd genom att installera en brandvarnare och möjligen en spisvakt, men för personer som inte kan utrymma på egen hand hjälper ju inte detta. De behöver oftast ett portabelt system som kan kosta nästan en årsinkomst för någon med garantipension.</p><p>Slutligen vill jag säga att eget ansvar är bra, men det fungerar bara om den enskilde har rimliga förutsättningar att ta det ansvaret. När det gäller dem som inte har det behöver vi som samhälle gå in och göra det åt dem.</p>",
    "intressent_id": "0358514648113",
    "rel_dok_id": "H9C120210921ip",
    "replik": "N",
    "systemdatum": "2021-10-15 15:57:27"
  }
}