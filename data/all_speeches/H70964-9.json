{
  "anforande": {
    "dok_hangar_id": "5053946",
    "dok_id": "H70964",
    "dok_titel": "Protokoll 2019/20:64 Tisdagen den 28 januari",
    "dok_rm": "2019/20",
    "dok_nummer": "64",
    "dok_datum": "2020-01-28 00:00:00",
    "avsnittsrubrik": "Särskild debatt om mäns våld mot kvinnor",
    "underrubrik": "",
    "kammaraktivitet": "",
    "anforande_id": "66a1fdd8-a363-ea11-912e-901b0eac4c78",
    "anforande_nummer": "9",
    "talare": "Juno Blom (L)",
    "parti": "L",
    "anforandetext": "<p>Fru talman! Tack till Vänsterpartiet!</p><p>När en bomb exploderar eller när det skjuts på öppen gata fångas hela samhällets uppmärksamhet. Men när en pappa misshandlar mamma eller både mamma och barnen blundar många. Här sker våldet i det fördolda.</p><p>År 2018 mördades 22 kvinnor av sin partner. Det är en fördubbling jämfört med 2017. Under 2019 anmäldes 28 000 fall av misshandelsbrott mot kvinnor. I dag kommer jag dock att tala för barnen.</p><p>Barn ska inte tvingas växa upp med en vuxen som utövar våld och förtryck. Men samhället kompromissar alltför ofta när det kommer till att skydda barn från våldsutövare. I stället för att skydda barnet från en pappa som till slut mördar mamman låter man pappans rätt till vårdnad och umgänge väga tyngre än barns rätt till stöd och skydd. Andra barn tvingas växa upp med en pappa som misshandlat mamma. Det här är helt oacceptabelt och måste få ett stopp.</p><p>Jag har mött barnen bakom statistiken. Jag har tröstat den femårige pojken på kvinnojouren som av myndigheter tvingades att besöka sin pappa i fängelset - en pappa som hade försökt mörda pojkens mamma framför sonens ögon. Pojken lyckades till slut rädda mamman genom att påkalla hjälp genom brevinkastet.</p><p>Jag har mött barn som sätter fingret på den centrala frågan: Ni förstod att det var farligt för mamma att bo med pappa. Men ni förstod inte hur rädd jag blev att tvingas bo ensam med honom.</p><p>Jag blev politiker för mindre än tre år sedan efter att ha jobbat med våldsutsatta barn och kvinnor i över 20 år. Att det här våldet fortsätter utan att myndigheter och politiker sätter in kraftfullare åtgärder är inget annat än en nationell skandal. Vi måste skärpa oss och sluta upp med pajkastning och i stället se till att myndigheter till varje pris skyddar de barn och den kvinna som utsätts för våld.</p><p>Liberalerna har en stolt historia av att alltid gå i främsta ledet när det gäller att bekämpa våld mot barn och kvinnor. Vi var med och drev igenom världens första lagstiftning mot barnaga, och vår partiledare Nyamko Sabuni drev igenom Sveriges förslag mot tvångsäktenskap.</p><p>Men inte heller vi har gjort tillräckligt. Alla våldsutsatta har rätt att förvänta sig mer. Låt oss här i dag lova att vi kommer att leverera mer och att eldsjälar därute på kvinnojourer, hos polisen, socialtjänsten och åklagarmyndigheter ges förutsättningar att göra sitt jobb.</p><p>Liberalerna vill ta ansvar, och jag vill ta ansvar. Ett första steg vore att vi tar fram en nationell strategi för att bekämpa våld mot barn. Den förälder som är dömd för mord på barnets mamma ska per automatik förlora rätten till vårdnaden om barnet.</p><p>(Applåder)</p>",
    "intressent_id": "0719332223713",
    "rel_dok_id": "",
    "replik": "N",
    "systemdatum": "2020-03-11 15:23:38"
  }
}