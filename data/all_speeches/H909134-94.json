{
  "anforande": {
    "dok_hangar_id": "5139834",
    "dok_id": "H909134",
    "dok_titel": "Protokoll 2021/22:134 Måndagen den 20 juni",
    "dok_rm": "2021/22",
    "dok_nummer": "134",
    "dok_datum": "2022-06-20 00:00:00",
    "avsnittsrubrik": "Skärpt syn på våldtäkt och andra sexuella kränkningar ",
    "underrubrik": "",
    "kammaraktivitet": "ärendedebatt",
    "anforande_id": "3c3efaec-3143-ed11-9177-901b0eac4c70",
    "anforande_nummer": "94",
    "talare": "Maria Strömkvist (S)",
    "parti": "S",
    "anforandetext": "<p>Fru talman! Jag har sedan mitten av 1980-talet varit politiskt aktiv. Anledningen till mitt engagemang stavas jämställdhet. Det är en jämställdhet som bygger på att kvinnor och män ska ha samma rättigheter, skyldigheter och möjligheter att leva sina drömmars liv. Genom åren har jag haft förmånen att få inneha olika politiska uppdrag, och alltid har jämställdhet varit min ledstjärna och drivkraft. </p><p>Skärpt syn på våldtäkt och andra sexuella kränkningar</p><p>De senaste fyra åren har jag jobbat mest med frågor som mäns våld mot kvinnor och sexualbrott. Och inom dessa områden råder ju total ojämställdhet. Att män tar sig friheten att utöva makt över kvinnor genom hot, slag, sparkar och våldtäkt är allt annat än jämställt. Det är vidrigt, helt enkelt. </p><p>Det betänkande som vi i dag debatterar innehåller bland annat högre straff för våldtäkt och våldtäkt mot barn, högre straff för sexuellt övergrepp och sexuellt övergrepp mot barn, höjt straff för grovt sexuellt övergrepp och grovt sexuellt övergrepp mot barn och höjt straff för utnyttjande av barn för sexuell posering.</p><p>Det är förstås välkommet med höjda straff för denna brottslighet, som i de allra flesta fall har en kvinna eller ett barn som offer. Och precis som tidigare när vi har debatterat mäns våld mot kvinnor, hedersrelaterad brottslighet eller barnpornografibrott måste vi också ha med det förebyggande arbetet. Hur ska vi göra för att det första slaget inte ska ske? Hur ska vi göra så att inga barn behöver bli utsatta för sexuella övergrepp? Hur ska vi göra så att alla flickor och pojkar får leva sina liv fritt från hedersförtryck?</p><p>Jo, jag vet, fru talman, att det inte är hos oss de frågorna ligger, men jag tar mig friheten att så fort jag kan tala om både och.</p><p>Jag är övertygad om att vi alla här inne, och många med oss, vill att våldet ska upphöra. Det finns en bred samsyn kring dessa frågor. Det är bra, för vi måste göra allt vi kan för att få slut på mäns våld mot kvinnor. Vi måste alla våga se den man som inte beter sig som en man, och vi måste också reagera.</p><p>Vi behöver på riktigt ha en diskussion om mäns ansvar. Vilka värderingar för vi över till nästa generations pojkar? Det är ju män som begår i stort sett alla brott mot kvinnor. Det är också män som begår i stort sett alla brott mot män. Det är faktiskt så att män begår i stort sett alla brott. 94 procent av alla som sitter i fängelse är män.</p><p>Måste det vara så här? Naturligtvis inte. Men då måste vi våga säga som det är. Om mäns våld ska upphöra måste mäns beteende förändras. Vi behöver göra mer i skolan, på arbetsplatserna och i hela vårt fantastiska Organisationssverige. Vi måste alltid stå upp för att samtycke är en förutsättning för att man ska kunna ha sex.</p><p>Fru talman! Ett annat straff för sexualbrott, som i denna proposition föreslås höjas, gäller köp av sexuell tjänst. Nu tas böter bort ur straffskalan. Det är himla bra. Äntligen, säger jag. Nu blir det inte längre möjligt att på plats, med byxorna bokstavligt talat neddragna, erkänna brott och senare få ett strafföreläggande på 50 dagsböter. Nu höjs minimistraffet till 14 dagars fängelse. I Sverige är det inte tillåtet att köpa en annan människas kropp. Hur svårt kan detta vara?</p><p>Vi har sedan 1999 en sexköpslag som innebär att det är förbjudet att köpa sexuella tjänster. Sverige var först i världen med att kriminalisera köp och inte försäljning av sex. Det internationella intresset för den svenska modellen med förbud mot köp av sex har varit, och är alltjämt, stort. Genom åren har många delegationer besökt Sverige för att lära sig mer om förbudet och dess tillämpning. Flera länder har också tagit efter den svenska modellen. Det är Island, Norge, Nordirland, Kanada, Frankrike, Irland och Israel.</p><p>Att bekämpa prostitution och människohandel är alltjämt en viktig fråga för oss socialdemokrater. Den allra största delen av prostituerade är offer - offer för människohandel och/eller offer för tidigare sexuella övergrepp. I och med den nya samtyckeslagstiftningen infördes oaktsam våldtäkt. Det handlar om att man faktiskt inte kan köpa samtycke. Det betyder att om den prostituerade är offer för människohandel ska gärningsmannen dömas för oaktsam våldtäkt och inte för köp av sexuell tjänst. Därför, fru talman, yrkar jag bifall till reservation 8. Det förslag om tillkännagivande som en majoritet nu står bakom innebär faktiskt att straffet för att utnyttja en kvinna som är offer för människohandel och sexköp kan bli lägre. Det är inte vad vi socialdemokrater tycker. Återigen, fru talman: Samtycke kan aldrig köpas.</p><p> STYLEREF Kantrubrik \\* MERGEFORMAT Skärpt syn på våldtäkt och andra sexuella kränkningar</p><p>Fru talman! Det finns en Jan, som med jämna mellanrum mejlar mig och säkert fler av oss här om detta med sexköp. Han menar att vi har helt fel och att vi ska ta bort sexköpslagen. Men så fel han har. Jag kommer att fortsätta kämpa för att kvinnor ska slippa bli offer på en marknad där män tar sig friheter som inte är värdiga.</p><p>Jan skriver: Det är inte något problem att folk har lite sex. Det är bra att folk har sex. Det är ju bara nyttigt. Det är vetenskapligt bevisat med 100 procents säkerhet. Sex och närhet är, som bekant, ett helt grundläggande mänskligt behov som alla mår bra av.</p><p>Jag kan nog faktiskt vara beredd att hålla med Jan om det, men sedan skiljs våra tankebanor. När Jan menar att man kan köpa samtycke visar han med all tydlighet att han inte har förstått någonting. Och när han tror att vi ska lagstifta bort sexdriften fattar man att han är ute och cyklar. Jag lämnar Jans mejl här, för orden som följer lämpar sig inte riktigt för kammaren, om man säger så.</p><p>Jag är glad att vi nu tar ytterligare ett steg i kampen mot våld och förtryck av kvinnor. Även sexköp är våld och förtryck. Böter passar som straff för felparkering, inte för sexköp.</p><p>Fru talman! Jag avslutar med att tacka för mig. Även om mitt uppdrag som riksdagsledamot slutar kommer jag aldrig att sluta min kamp för kvinnors rätt.</p><p>(Applåder)</p>",
    "intressent_id": "0136801772915",
    "rel_dok_id": "H901JuU41",
    "replik": "N",
    "systemdatum": "2022-10-03 17:42:38"
  }
}