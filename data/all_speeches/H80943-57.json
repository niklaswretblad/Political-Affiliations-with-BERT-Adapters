{
  "anforande": {
    "dok_hangar_id": "5076079",
    "dok_id": "H80943",
    "dok_titel": "Protokoll 2020/21:43 Fredagen den 27 november",
    "dok_rm": "2020/21",
    "dok_nummer": "43",
    "dok_datum": "2020-11-27 00:00:00",
    "avsnittsrubrik": "Svar på interpellation 2020/21:122 om valfusk i Venezuela",
    "underrubrik": "",
    "kammaraktivitet": "interpellationsdebatt",
    "anforande_id": "04cd5d5c-3f41-eb11-9147-901b0eac4c70",
    "anforande_nummer": "57",
    "talare": "Utrikesministern Ann Linde (S)",
    "parti": "S",
    "anforandetext": "<p>Fru talman! Kerstin Lundgren har frågat mig vilka initiativ Sverige har tagit för att i EU driva på för att vi samordnat och tillsammans med andra demokratier i god tid före den 6 december gör det tydligt att det planerade valet i Venezuela saknar förutsättningar att bli legitimt. Kerstin Lundgren har också frågat mig om jag och regeringen kan klargöra att Sverige inte kommer att betrakta ett parlamentsval i Venezuela under de nuvarande förutsättningarna som vare sig fritt eller rättvist.</p><p>Regimen i Venezuela har systematiskt undergrävt demokratin, rättsstatens principer och respekten för de mänskliga rättigheterna. Därtill fortsätter den sociala och humanitära situationen i landet att förvärras. Det är med bestörtning vi noterar regimens ovillighet att acceptera oppositionens krav på demokratiska villkor för valets genomförande. Oppositionspolitiker fortsätter att hotas, förföljas och fängslas.</p><p>Under rådande förutsättningar betraktar regeringen inte det planerade parlamentsvalet i Venezuela den 6 december som vare sig fritt eller rättvist. Därmed kommer Sverige under nuvarande förutsättningar inte heller att kunna erkänna det nya parlamentet, som tillträder i januari 2021 i samband med att det nuvarande demokratiskt valda parlamentets mandat upphör.</p><p>Sverige arbetar aktivt genom såväl EU som den internationella kontaktgruppen för Venezuela, ICG, för att stödja en förhandlad politisk lösning på krisen och förbättra den humanitära situationen i landet. EU har vid flera tillfällen försökt förmå regimen att acceptera oppositionens krav på fria och rättvisa val, men försöken har hittills inte haft någon framgång. Såväl EU som den internationella kontaktgruppen för Venezuela har varit tydliga med att det i nuläget saknas förutsättningar för genomförande av fria och rättvisa parlamentsval.</p><p>Regeringen är övertygad om att dialog och förhandling är den enda vägen framåt för en hållbar lösning på den politiska, ekonomiska och sociala krisen i Venezuela. I samtliga multilaterala sammanhang där Venezuela diskuteras framhåller Sverige vikten av att det internationella samfundet gör sitt yttersta för att stödja en politisk lösning. Därtill uppmärksammar vi särskilt den svåra humanitära situationen i landet och fortsätter arbeta aktivt för att minska det venezuelanska folkets lidande.</p>",
    "intressent_id": "0992800527915",
    "rel_dok_id": "H810122",
    "replik": "N",
    "systemdatum": "2020-12-18 15:44:06"
  }
}