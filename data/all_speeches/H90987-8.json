{
  "anforande": {
    "dok_hangar_id": "5125660",
    "dok_id": "H90987",
    "dok_titel": "Protokoll 2021/22:87 Torsdagen den 24 mars",
    "dok_rm": "2021/22",
    "dok_nummer": "87",
    "dok_datum": "2022-03-24 00:00:00",
    "avsnittsrubrik": "Ändringar i statens budget för 2022 - Stöd till Ukraina med efterfrågad försvarsmateriel",
    "underrubrik": "",
    "kammaraktivitet": "ärendedebatt",
    "anforande_id": "40521f3c-2fe0-ec11-916f-901b0eac4c70",
    "anforande_nummer": "8",
    "talare": "Janine Alm Ericson (MP)",
    "parti": "MP",
    "anforandetext": "<p>Fru talman! I dag är det krigets 29:e dag. Det är den 29:e dagen sedan Putin beslöt sig för att invadera Ukraina, emot all internationell rätt. Det är en invasion som är hänsynslös och grym och som orsakat enormt mänskligt lidande.</p><p></p><p>Vi har just i den här kammaren i dag hört president Zelenskyj konstatera att det Europa behöver är fred och rättvisa. Han bad om fler och hårdare sanktioner, stopp för ryska fartyg att anlöpa svenska och europeiska hamnar och att man ska avsluta all import av rysk olja och gas för att stänga av de kranar som förser Putin med pengar för fortsatt anfallskrig.</p><p>Jag förstår och delar den oro och rädsla som många känner inför det förfärliga som nu sker i Ukraina, alldeles i vårt närområde. I stället för att låta oron gå över i hopplöshet agerar vi. Jag är glad att Sverige är ett land som nu står så samlat i vårt stöd till Ukraina. Det beslut som vi ska fatta i dag är ytterligare ett bevis på det.</p><p>Vi måste göra allt vi kan för att bistå Ukraina och de människor som behöver hjälp i nödens situation. Vi ser att behoven är enorma och ökar varje dag. Då måste också vårt humanitära stöd öka. De bilder vi får från städer som Mariupol, Charkiv och Cherson är förfärliga och helt avskyvärda.</p><p>De stora internationella hjälporganisationerna som Röda Korset, Rädda Barnen, Unicef och många andra gör nu ett ovärderligt jobb. Jag är som svensk stolt över att bidra till de organisationernas kärnstöd. Det gör att de är starka i sig själva att nu kunna gå in. De har kraft i sina organisationer.</p><p>Men vi ger också flexibla icke öronmärkta kärnstöd som gör det möjligt att byta fokus och också hjälpa till och stötta när en ny kris uppstår eller ett nytt krig startar. Här är Sverige ganska ensamt, men fler borde ta efter. I svåra tider behöver vi mer bistånd och mer samarbete och inte mindre.</p><p>Vi hjälper också Ukraina genom att ta emot alla dem som nu flyr. Vi hoppas alla att kriget snabbt ska vara över. Men vi ser också att det riskerar att bli långvarigt. Tusentals och åter tusentals hem är också förstörda.</p><p>Här måste regeringen ta ansvar och visa vägen för kommunerna i deras mottagande. De som fått tillfälligt skydd enligt massflyktsdirektivet ska omfattas av samma regler som de som beviljats asyl. Alla kommuner i Sverige måste nu ta ansvar för att ta emot människor och säkerställa ett gott mottagande. De som flytt Ukraina, oavsett hur länge vi tror att de kommer att vara här, ska ha rätt till etableringsinsatser, sfi och vård.</p><p>Civilsamhällets roll i den här situationen är också avgörande, och det måste fortsatt ha vårt stöd. Det gäller även de stora internationella organisationerna. Men också varje liten organisation, varje enskild människa som engagerar sig, är i dag otroligt viktig. Utan människors vilja att stötta utsatta människor i nöd hade samhällen gått under.</p><p>Solidaritet är livsviktigt. Vi måste nu ena alla som vill se en utveckling bort från att maktfullkomliga despoter på egen hand ska kunna föröda hela länder och invadera vilket land de vill. Vi måste tillsammans visa att en sådan världsordning inte längre finns. Det är i demokratiska samhällen vi utvecklar och utvecklas, inte i diktaturer.</p><p>Civilsamhället är också en väldigt viktig del av en levande demokrati. Det är någonting som Putin i sin inrikespolitik nu tydligt visar på. De nya lagar som ska kväsa civilsamhället visar på att hans vilja att kväsa demokratin är oerhört stor. Han tror att det går att göra genom att förbjuda civilsamhället.</p><p></p><p>I dag bad också president Zelenskyj om allt hårdare sanktioner. Han ville ha ett nytt paket i veckan. Vi vet att det också ger resultat. Vi står bakom att göra sanktionerna så hårda som det bara går.</p><p>Vad han också bad om, och vad som skulle vara än mer verkningsfullt, var att Sverige och EU skulle sluta att importera rysk olja och gas.</p><p>I dag är det flera andra ledamöter från andra partier som sagt att de kraftfullt står bakom att stoppa försäljningen av olja och gas i Europa. Men tyvärr röstade era partier inte för det när vi hade ett utskottsinitiativ från Miljöpartiet tidigare i dag. Samtliga övriga partier avstod från ett sådant tydligt initiativ. Jag hoppas att det vi hört i kammaren i dag stämmer och inte det andra.</p><p>I dag öppnar också Moskvabörsen. Långt ifrån alla bolag går att handla med. Men de som går att handla med är just de som hanterar oljan och gasen. Det är de som göder Putins krigskassa. Dem kommer det att gå att handla med.</p><p>Signalen i det borde vara helt öronbedövande för dem som fortfarande tror att det går att agera som att den ena handen inte vet vad den andra gör. Vi kan inte vara beredda att lägga miljarder och åter miljarder på humanitär hjälp och ett starkare försvar när vi på samma gång med vårt goda minne tillåter att vi pumpar in miljarder efter miljarder till att stärka Putins krigskassa och ge honom verktyg att fortsätta med sin invasion.</p><p>Vi vet i dag av en undersökning att nio av tio svenskar, 91 procent, är positiva till ett importstopp av rysk olja, kol och gas på svensk nivå och EU-nivå. Vi måste stoppa importen av olja och gas från Ryssland, och vi måste göra det nu! Jag hoppas att det är det beskedet som samtliga partier kommer att ge efter detta och inget annat.</p><p>Jag vill avsluta med författaren Peter Englunds text på Instagram från häromdagen. Det sätter ord på den stund vi befinner oss i. Han skriver: En stjärnstund. Uttrycket är tyskt. Det är vad vi genomlever nu. En stund som kommer att definiera vår tid, påverka hela världen, ja världshistorien. Ännu har inte avgörandet fallit. Vi står i dag ännu inför två alternativa verkligheter, två olika framtider. Båda är möjliga.</p><p>Kampen för demokrati måste vinnas för det ukrainska folket skull, men också för alla våra demokratiers skull.</p><p>(Applåder)</p><p>Överläggningen var härmed avslutad.</p><p>(Beslut fattades under § 9.)</p>",
    "intressent_id": "0316505710324",
    "rel_dok_id": "H901FiU46",
    "replik": "N",
    "systemdatum": "2022-05-30 17:43:55"
  }
}