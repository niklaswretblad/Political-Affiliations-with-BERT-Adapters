{
  "anforande": {
    "dok_hangar_id": "5078158",
    "dok_id": "H80952",
    "dok_titel": "Protokoll 2020/21:52 Fredagen den 11 december",
    "dok_rm": "2020/21",
    "dok_nummer": "52",
    "dok_datum": "2020-12-11 00:00:00",
    "avsnittsrubrik": "Svar på interpellation 2020/21:172 om ytterligare dispens för yrkesförarkompetens",
    "underrubrik": "",
    "kammaraktivitet": "interpellationsdebatt",
    "anforande_id": "8fa9e37b-c567-eb11-914e-901b0e9b71a0",
    "anforande_nummer": "85",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p>Herr talman! Jag är lite bekymrad över hur Sverigedemokraterna har adresserat frågan om YKB. Jag har sett rubriker om att 100 000 förare plötsligt står utan YKB, att Sverige står stilla och att vaccinet inte kommer att komma fram. Jag vet inte om det sistnämnda kom från en sverigedemokratisk företrädare; det kan ha varit någon annan.</p><p>Man bör vara ganska försiktig med att överdriva det som just nu sker. Sverige var tidigt på bollen med dispenser, före EU, när pandemin drabbade oss i våras. Därefter förhandlade vi fram omnibuspaketet, som har gjort att vi har lika regler i hela EU.</p><p>När smittan ökade under hösten trodde nog många att EU automatiskt skulle förlänga detta. Vi och flera medlemsstater har påpekat att så inte skett, och så sent som på ministerrådsmötet i veckan fick jag besked om att kommissionen arbetar hårt för att snabbt kunna ge besked om en förlängning eller om möjligheten att förlänga omnibuspaketet, vilket givetvis vore den bästa lösningen. Jag tror att de allra flesta ser poängen med att hitta gemensamma lösningar, inte minst när det gäller transporter inom EU.</p><p> STYLEREF Kantrubrik \\* MERGEFORMAT Svar på interpellationer</p><p>Jag har också varit tydlig med att jag inte vill att vi hamnar i en situation där detta drabbar enskilda chaufförer. Det har utbildats ganska många under detta år, så min fråga till Thomas Morell som säger att bristen är svår är: Hur många fler har utbildats i år än förra året?</p><p>Jag tror att det är en viktig fråga, för i dag ges det en bild av att det är väldigt många som står utan YKB. Under december är det 2 600, vilket är 1,5 procent av Sveriges alla yrkeschaufförer.</p><p>För den enskilda chauffören är detta givetvis ett bekymmer, och därför har vi nu gått fram med ett förslag som vi hoppas få synpunkter på. Jag har noterat att Sveriges åkeriföretag och många andra är glada över detta. Förslaget skapar möjlighet till dispens och klarar också ut retroaktiviteten för dem som skulle kunna drabbas så att vi inte i efterhand får chaufförer som kommer i kläm när yrkeskompetensbevisen ska kontrolleras. </p><p>Vi föreslår också en möjlighet att från och med den 1 augusti ha utbildning helt på distans, vilket skulle innebära att man under den resterande delen av året skulle kunna bedriva YKB-utbildning på distans. Vi får verkligen hoppas att smittläget inte förvärras utan att vi framåt sommaren och hösten har vaccinationskampanjerna färdiga och ett helt annat läge i Sverige. Men om det inte blir så har vi möjlighet att bedriva hela utbildningsverksamheten på distans.</p><p>Det här är vårt sätt att hantera detta och hitta en snabb och smidig lösning med nationell reglering samtidigt som vi kan vara trygga i förvissningen om att EU arbetar - om än senfärdigt, vilket jag tillsammans med några kollegor har kritiserat vid ministerrådsmötena. Allra helst ska vi få en gemensam europeisk lösning.</p><p>Om jag förstår Thomas Morell rätt föreslår han att dispens ska ges för hela året. Så än en gång: Hur många fler är det som har utbildats i år jämfört med föregående år?</p>",
    "intressent_id": "0284192765516",
    "rel_dok_id": "H810172",
    "replik": "N",
    "systemdatum": "2021-02-05 16:19:49"
  }
}