{
  "anforande": {
    "dok_hangar_id": "5083778",
    "dok_id": "H80978",
    "dok_titel": "Protokoll 2020/21:78 Tisdagen den 9 februari",
    "dok_rm": "2020/21",
    "dok_nummer": "78",
    "dok_datum": "2021-02-09 00:00:00",
    "avsnittsrubrik": "Svar på interpellationerna 2020/21:366, 369 och 370 om riksintressen och planerade stambanan mellan Göteborg och Borås",
    "underrubrik": "",
    "kammaraktivitet": "interpellationsdebatt",
    "anforande_id": "f1915b1c-7da7-eb11-914f-901b0eac4c78",
    "anforande_nummer": "56",
    "talare": "David Josefsson (M)",
    "parti": "M",
    "anforandetext": "<p>Fru talman! Jag tackar statsrådet för svaret. Men svaret från statsrådet svarar inte alls på min fråga. Därför upprepar jag den. Vilka åtgärder ämnar statsrådet vidta för att minimera påverkan av riksintressen för framtida infrastruktur på bostadsbyggande och stadsutveckling?</p><p>Min ambition är alltså varken att ha en stor debatt för eller emot en järnväg mellan Göteborg och Borås eller att få statsrådet att svara kring ett enskilt ärende - tvärtom. </p><p>Men denna interpellationsdebatt handlar om hur myndigheternas planeringsarbete, tillsammans med långsamma politiska beslutsprocesser, går ut över enskilda individer och samhället i stort. </p><p>Att statsrådet inte vill se denna problematik, och än mindre ge svar på min fråga, är faktiskt bara genant för ministern. Men det visar också på en likgiltighet för de tusentals svenskar som berörs eftersom de råkar bo på fel plats, en plats som myndigheterna och regeringen någon gång i framtiden kanske vill bygga på. </p><p>I denna debatt är exemplet med järnvägen mellan Göteborg och Borås en bra illustration. Detta handlar nämligen om att Trafikverket kommer att peka ut ett antal möjliga förslag till så kallade korridorer där en järnvägssträckning kan dras och samtidigt låsa dessa korridorer som riksintressen. </p><p>Underhandsinformation pekar mot att Trafikverket kommer att föreslå tre korridorer. Det innebär att minst två områden i slutändan inte ens kommer att beröras av järnvägsdragningen men kommer att låsas under betydande tid. </p><p>När ett riksintresse pekas ut innebär det stora konsekvenser, oavsett om det är enskilda villaägare som ser värdet på sina hus sjunka, enskilda näringsidkare som inte kan bygga ut sin verksamhet eller stadsutvecklingsprojekt som läggs i byrålådan. </p><p>I en artikel i Lokalpressen Härryda den 13 december förra året beskriver verksamhetschefen för plan- och bygglov i Härryda kommun situationen på följande sätt:</p><p>Att dragningarna nu blir ett riksintresse gör det svårare för våra medborgare, och det känns mycket beklagligt. Det skulle vara mycket önskvärt att man snarast hittar en korridor och smalnar av denna så att vi vet mer exakt var man tänker bygga järnvägen. Det är viktigt att inte Götalandsbanan får ligga som en våt filt över vår kommun längre än nödvändigt. </p><p></p><p>Fru talman! Detta är ett problem inte bara kring Götalandsbanan utan generellt. Vad som behövs är snabba och effektiva beslutsprocesser hos myndigheterna. Men det handlar också om ett politiskt ansvarstagande. Om det finns ett tydligt politiskt ledarskap som är berett att fatta beslut minskar osäkerheten och därmed också behovet av att peka ut stora områden under lång tid. </p><p>Fru talman! Det kan vara så att statsrådet kanske på någon kurs på Bommersvik någon gång har lärt sig att anfall är bästa försvar när man blir trängd i en debatt. Därför blir det här i dag ett utfall kring att vi moderater är emot höghastighetståg i stället för en diskussion om hur enskilda drabbas av riksintressen. </p><p>Det stämmer att vi moderater är skeptiska till höghastighetståg. Jag ser hellre satsningar i spårinfrastrukturen kring våra storstäder så snart som möjligt än höghastighetståg om några decennier. Jag ser hellre att färre göteborgare står och huttrar på perronger på grund av försenade tåg än att jag som riksdagsledamot kan åka fram och tillbaka till Stockholm 20 minuter snabbare om 20 år. </p><p>Men, som sagt, det var inte min fråga. Därför upprepar jag den. Vilka åtgärder ämnar statsrådet vidta för att minimera påverkan av riksintressen på bostadsbyggande och stadsutveckling såväl mellan Göteborg och Borås som i Sverige i stort?</p>",
    "intressent_id": "0503029811325",
    "rel_dok_id": "H8C120210209ip",
    "replik": "N",
    "systemdatum": "2021-04-27 19:23:02"
  }
}