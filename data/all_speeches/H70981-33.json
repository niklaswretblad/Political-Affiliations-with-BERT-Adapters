{
  "anforande": {
    "dok_hangar_id": "5057083",
    "dok_id": "H70981",
    "dok_titel": "Protokoll 2019/20:81 Onsdagen den 4 mars",
    "dok_rm": "2019/20",
    "dok_nummer": "81",
    "dok_datum": "2020-03-04 00:00:00",
    "avsnittsrubrik": "Spelfrågor",
    "underrubrik": "",
    "kammaraktivitet": "ärendedebatt",
    "anforande_id": "d20c412b-267f-ea11-9134-0090facf175a",
    "anforande_nummer": "33",
    "talare": "John Weinerhall (M)",
    "parti": "M",
    "anforandetext": "<p>Fru talman! Spelmarknaden har varit föremål för stora diskussioner under det senaste året, och det har varit gott om rubriker på området. Vi har läst om trötthet på spelreklam. Det har väckts stor debatt om just spelreklamsfrågan. Bara ett par månader efter att den nya spellagen infördes gick minister Ardalan Shekarabi ut och hotade med totalförbud mot spelreklam, vilket kanske var lite väl drastiskt. Vi moderater står alltid upp för den kommersiella yttrandefriheten. Det är väl rimligt på en legal marknad att företag ska ha möjlighet att marknadsföra sina produkter.</p><p>När man diskuterar spelmarknaden tycker jag att det är viktigt att påminna sig om att spel för de allra flesta människor är förknippat med nöje. Många spelar för att stötta sin lokala idrottsklubb eller andra organisationer. Många i vårt land är väldigt intresserade av sport av olika slag och finner stort nöje i att spela på en match eller ett travlopp, som man kan se i verkligheten, i realtid på tv eller kanske i efterhand genom någon strömningstjänst. Samtidigt är det förstås viktigt att komma ihåg att det också finns människor som drabbas av spelmissbruk. Det ska givetvis finnas ett starkt stöd för dem.</p><p>Moderaterna värnar dem som finner nöje i spel och bejakar möjligheterna att spela på en sund och reglerad spelmarknad där alla aktörer har samma förutsättningar. Vi värnar samtidigt dem som av olika anledningar befinner sig i riskzonen för spelmissbruk. Därför välkomnade vi moderater den nya spellagen, som är på plats sedan förra årsskiftet och som syftar till att skapa en modern och reglerad marknad med licensierade bolag som omfattas av det svenska konsumentskyddet.</p><p>Omregleringen var som sagt en efterlängtad reform som innebar att det omoderna monopolet ersattes med en modern lagstiftning som inkluderar hela den växande spelmarknaden. Målet var att skapa en spelmarknad som präglas av högt konsumentskydd, hög säkerhet i spelen och tydliga förutsättningar för att få verka på marknaden genom licenssystemet. Detta innebär också att vi nu har öppnat marknaden för seriösa aktörer, som också betalar skatt i Sverige. Att den nya lagen antogs med en så bred blocköverskridande majoritet hoppas vi moderater innebär att spelplanen för alla inblandade parter inte nyckfullt ändras.</p><p>Fru talman! I och med omregleringen av den svenska spelmarknaden har staten fått en viktigare roll i att utöva tillsyn över spelmarknaden än tidigare. Det uppdraget är ålagt Spelinspektionen, tidigare Lotteriinspektionen, som tilldelar licenser men också utövar tillsyn. Att en rad spelbolag redan efter så kort tid med den nya spelmarknaden har blivit av med sina licenser och/eller fått höga viten och böter visar att tillsynen fungerar.</p><p>Vi moderater är till vår natur skeptiska mot att staten konkurrerar med privata aktörer på en konkurrensutsatt och reglerad marknad. Statens engagemang på den typen av marknader bör i första hand begränsas till att utöva tillsyn och stävja kriminalitet.</p><p> STYLEREF Kantrubrik \\* MERGEFORMAT Spelfrågor</p><p>Givet den nya spelmarknaden måste det därför finnas en tydlig gränsdragning när det gäller statens agerande, dels på den konkurrensutsatta marknaden, dels där det fortfarande råder monopol. Den utredning som ledde fram till omregleringen föreslog att Svenska Spel skulle delas upp i två strikt åtskilda företag. Det tycker också vi moderater. Det spel som fortfarande är monopoliserat, bland annat landbaserade kasinon och värdeautomatspel, bör fortfarande ske i Svenska Spels regi. När Svenska Spel har delats upp i två strikta företag finns inga rimliga anledningar till att staten ska verka på en konkurrensutsatt marknad. Den del av företaget Svenska Spel som verkar på den konkurrensutsatta marknaden bör i nästa steg säljas.</p><p>Fru talman! Ytterligare en viktig sak att ta upp när vi pratar om spelmarknaden är hästnäringen. Hästsporten är en väldigt stor och viktig näring som omsätter drygt 72 miljarder kronor årligen, sysselsätter 38 000 personer i vårt land och bidrar med 6 miljarder skattekronor varje år.</p><p>Den viktigaste aktören och bidragaren till hästnäringen är ATG, Aktiebolaget Trav och Galopp, som har fått en ny roll på den omreglerade marknaden. Konsekvenserna för hästnäringen av omregleringen var inte någonting som regeringen uppmärksammade tillräckligt, varför man nu tillsatt en utredning av detta. Vi moderater är väldigt glada över att utskottet kunde enas om ett tillkännagivande till regeringen om att utredningsdelen om hästnäringen ska lämnas senast under hösten. Hästnäringen har nämligen inte råd att verka i limbo längre med de oklara förutsättningar som råder.</p><p>Tidigare, när spel på hästsport var monopoliserat med ATG som enda aktör, åtnjöt hästsporten en stabil och förutsägbar finansiering. Den riskeras med den nyuppkomna konkurrenssituationen. Därför är det viktigt att resultatet av den nya utredningen tillser en hållbar framtida finansiering för hästnäringen och hästsporten.</p><p>I och med att ATG heller inte längre är monopolist tycker vi moderater att statens engagemang i bolaget ska avslutas. I dag utser staten en majoritet i styrelsen, inklusive ordföranden, trots att bolaget helt ägs av Svensk Travsport och Svensk Galopp. För mig som moderat känns det väldigt märkligt att det inte är fler partier i Sveriges riksdag som tycker att det här är ett angrepp på äganderätten och att det är orimligt att det fortfarande ser ut på det här sättet.</p><p>Fru talman! Ett samhällsproblem som är kopplat till spelmarknaden är spelfusket. Både före och nu efter omregleringen har det uppmärksammats från såväl Idrottssverige som polisen och spelbolagen att det förekommer spel på uppgjorda matcher. Inte sällan handlar det om organiserad brottslighet. Idrottsutövare betalas för att matcher ska sluta på ett visst sätt eller för att vissa händelser ska ske under en match. Detta utgör ett stort problem för idrotten och spelbolagen, men inte minst för dem som ser på matchen eller hederliga människor som har spelat på densamma.</p><p>I och med omregleringen fick Spelinspektionen möjlighet att stoppa spel över huvud taget på exempelvis lägre divisioner som är mer utsatta för matchfixning. Detta är dock ingenting som myndigheten hittills har använt sig av. Risken med ett generellt förbud är dock att spelandet kanske flyttar till olicensierade bolag, exempelvis asiatiska bolag som inte står under svensk jurisdiktion, vilket man förstås också måste ta i beaktande.</p><p> STYLEREF Kantrubrik \\* MERGEFORMAT Spelfrågor</p><p>Riksidrottsförbundet har i dag ett samarbete med spelbolagen samt med polisen och Spelinspektionen, men det behöver stärkas. Därför borde idrotten och spelbolagen få ett större ansvar att delge information om misstänkt matchfixning till de brottsbekämpande myndigheterna, så att GDPR inte sätter käppar i hjulet. Det vore också bra om det fanns en central funktion som kunde samordna arbetet bättre och mer samlat gällande matchfixning. De som anordnar idrottsevenemang och de som anordnar spel måste kunna samverka ordentligt för att upptäcka och stoppa spelfusk. Så kan vi hindra dem som finansierar och drar nytta av fusket att lyckas med sin organiserade brottslighet.</p><p>En annan sak som är viktig att komma ihåg är att matchfixning i Sverige inte sällan är kopplad till internationell brottslighet. Internationell maffia, motorcykelgäng och annan internationell brottslighet ska inte kunna tjäna pengar på matchfixning. Därför är det viktigt att det finns goda möjligheter till internationell samverkan för att stoppa spelfusket. I dag är de möjligheterna begränsade. Men i ett led för att komma åt den internationella brottsligheten och ge större möjligheter till internationell samverkan tog Europarådet fram en konvention mot matchfixning. Den är gällande från den 1 september 2019, då den ratificerats av tillräckligt många länder i Europarådet. Även Sverige borde, tycker vi moderater, underteckna denna konvention, vilket majoriteten av EU-länderna redan har gjort.</p><p>Men trots att Idrottssverige efterfrågar just de förslag som Moderaterna har lagt fram i kulturutskottet och inför den här kammaren väljer regeringspartierna att inte stödja dem. Jag tycker att detta är väldigt tråkigt. Man kan fråga sig om Socialdemokraterna verkligen tar frågan om matchfixning på allvar.</p><p>Med det sagt, fru talman, vill jag yrka bifall till Moderaternas reservation 4.</p><p>(Applåder)</p>",
    "intressent_id": "0742883909221",
    "rel_dok_id": "H701KrU6",
    "replik": "N",
    "systemdatum": "2020-04-15 16:35:01"
  }
}