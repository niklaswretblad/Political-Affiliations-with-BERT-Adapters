{
  "anforande": {
    "dok_hangar_id": "5165104",
    "dok_id": "HA0957",
    "dok_titel": "Protokoll 2022/23:57 Fredagen den 3 februari",
    "dok_rm": "2022/23",
    "dok_nummer": "57",
    "dok_datum": "2023-02-03 00:00:00",
    "avsnittsrubrik": "Svar på interpellation 2022/23:153 om skattemedel till organisationer med koppling till regimen i Iran",
    "underrubrik": "",
    "kammaraktivitet": "interpellationsdebatt",
    "anforande_id": "adc350c7-47b4-ed11-9183-901b0e9b71a8",
    "anforande_nummer": "4",
    "talare": "Nima Gholam Ali Pour (SD)",
    "parti": "SD",
    "anforandetext": "<p>Fru talman! Jag är väl medveten om att regeringen har fördömt regimen i Iran. Därför framstår det som märkligt att vi har myndigheter som tilldelar skattemedel till denna regims anhängare här i Sverige. Det är detta jag försöker påpeka i min interpellation.</p><p>Trossamfund som stöder extremism ska inte ta del av skattemedel, men det gör de ändå i dag. Jag förstår att detta är ett arv från det socialdemokratiska regeringsinnehavet.</p><p>Det råder ingen tvekan om att den islamiska revolutionen i Iran gjorde livet mycket sämre för kvinnorna samt Mellanöstern och världen mycket otryggare. På Imam Ali Islamic Centers hemsida kan man se att de firar den islamiska revolutionens seger. Detta är ett firande som endast genomförs av dem som stöder mullornas regim. Det råder ingen tvekan om att Imam Ali Islamic Center, som ingår i Islamiska Shiasamfunden i Sverige, stöder regimen i Iran och agerar för att utöka regimens inflytande.</p><p>Jag har stor förståelse för att den svenska regeringen inte kan påverka händelseförloppet i Iran i större grad. Sveriges inflytande i världen är begränsat, desto mer så när vi nu har en multipolär världsordning.</p><p>Det finns dock ingen anledning för svenska myndigheter att tilldela organisationer som uppenbarligen har nära band till regimen i Iran skattemedel. Det finns ingen anledning att ge bort skattemedel till en politisk kraft som har noll respekt för frihet, demokrati och människovärde.</p><p>Något som vore intressant att veta är om Imam Ali Islamic Center har tagit del av de skattemedel som svenska staten tilldelat Islamiska Shiasamfunden i Sverige. Hur har en paraplyorganisation med så nära kopplingar till regimen använt dessa skattemedel? Vi vet ju mycket väl att regimen i Iran bedriver underrättelseverksamhet i Sverige och försöker påverka svensk politik. En sådan regim skulle inte tveka att använda sig av svenska skattemedel för att nå sina mål. Därmed blir det rätt problematiskt att tilldela skattemedel och därmed stärka organisationer som är vänligt inställda till och har kopplingar till den iranska regimen.</p><p>Fru talman! Det statsrådet och de ansvariga myndigheterna måste få klart för sig är att regimer som den som i Iran inte tror på religionsfrihet. De ser det svenska stödet till trossamfunden som en möjlighet att utöka sitt inflytande. I länder som Iran använder man moskéer som platser för att tortera människor. Kopplingar mellan religiösa institutioner i Sverige och sådana regimer måste tas på allvar - vilket jag vet att denna regering gör.</p><p>Det måste gå att se och förstå sådana hot från regimer som är beredda att utnyttja svenskt regelverk och svensk naivitet för att uppnå sina mål samtidigt som vi beaktar och respekterar religionsfriheten. Att slå vakt om religionsfriheten kan inte innebära att vi helt och hållet avväpnar oss gentemot främmande hot. Islamismen har varit ett aktuellt hot i mer än 40 år, och det är på tiden att svenska skattemedel slutar gå till islamister.</p>",
    "intressent_id": "0136268785826",
    "rel_dok_id": "HA10153",
    "replik": "N",
    "systemdatum": "2023-02-24 14:33:43"
  }
}