{
  "anforande": {
    "dok_hangar_id": "5035581",
    "dok_id": "H609101",
    "dok_titel": "Protokoll 2018/19:101 Måndagen den 10 juni",
    "dok_rm": "2018/19",
    "dok_nummer": "101",
    "dok_datum": "2019-06-10 00:00:00",
    "avsnittsrubrik": "Aktuell debatt om landsbygdens förutsättningar",
    "underrubrik": null,
    "kammaraktivitet": "aktuell debatt",
    "anforande_id": "15a04b2d-45ca-e911-9123-901b0eac4c78",
    "anforande_nummer": "127",
    "talare": "Statsrådet Jennie Nilsson (S)",
    "parti": "S",
    "anforandetext": "<p>Fru talman! Jag vill inledningsvis tacka Centerpartiet för att de har tagit initiativ till denna debatt. </p><p>Som relativt nytillträdd landsbygdsminister ägnar jag en stor del av min tid åt att resa runt i Sveriges landsbygder. Oavsett vart jag åker möts jag av engagemang och stolthet - stolthet över hembygden, över sammanhållningen och över allt som är fantastiskt med att bo på svensk landsbygd. Men jag möts också av oro, besvikelse och ilska över villkoren för inlandet, över drivmedelspriserna och över att avståndet oss människor emellan tycks växa. Det finns en utbredd känsla av att samhället i många avseenden inte klarar av att leverera. Det är på många sätt en rättmätig ilska. Under alltför lång tid har svensk landsbygd nämligen försummats av alla politiska partier och av regeringar av olika kulörer. </p><p>Men nu ser vi ett trendbrott. Vi ser det i den allmänna politiska debatten, där landsbygdens villkor nu får ta allt större plats, och vi ser det i politiken. Den socialdemokratiskt ledda regeringen började under den förra mandatperioden att vända skutan. Nu är tiden förbi för Stockholmsfixering och utarmade resurser till välfärden på landsbygden. Vi tillsatte Landsbygdskommittén, där alla partier enades om 75 förslag för att hela Sverige ska växa. Vi förde en politik som innebar miljardsatsningar på bredband, 10 välfärdsmiljarder som fördelades i hela landet, satsningar på utveckling i stödområde A och i socioekonomiskt utsatta kommuner, för att nämna några exempel. </p><p>I januariavtalet, som regeringspartierna tillsammans med Centerpartiet och Liberalerna har förhandlat fram, berörs landsbygdens utveckling i flera av punkterna. Vi ska stärka de gröna näringarna, satsa på välfärden i hela Sverige och möjliggöra för utbildning i alla landsändar. Omlokaliseringen av myndigheter som påbörjades under den förra mandatperioden följs nu upp med ett stopp för nyetableringar av myndigheter i Stockholm under denna mandatperiod. Men det räcker inte. </p><p>Vi behöver fler riktade insatser för ökad tillväxt och mer omfördelning för en tryggad välfärd. Vi behöver genomföra en landsbygdssäkrad skattereform för ökad rättvisa som sluter klyftorna i vårt land, mellan människor och mellan stad och landsbygd. </p><p>När högern säger att politiken ska dra sig tillbaka och resurserna minska är vårt budskap det rakt motsatta. Politiken ska ta ett större ansvar för att bygga det starka samhället i hela landet. Alla ska nämligen kunna känna framtidstro, oavsett var de bor. Den servettskiss till budget som Moderaterna, Kristdemokraterna och Sverigedemokraterna röstade fram i december var förödande för landsbygden. Borta var merparten av reformutrymmet, och i stället för kraftfulla investeringar i ett Sverige som håller ihop - med satsningar på välfärd, bredband och utbildning på landsbygden - fick vi ett sjätte jobbskatteavdrag. </p><p>Fru talman! Den här regeringen menar allvar med att hela Sverige ska leva och växa. Då kan inte politiken dra sig tillbaka. Jag är själv landsbygdsbo, uppvuxen i en inlandskommun. Jag har levt svensk landsbygd, både dess misslyckande och dess framgång. Landsbygdspolitiken är inte en övning i ord och formuleringar, utan den är på riktigt och påverkar vardagen för miljoner svenskar. Vanligt folk ska kunna förvänta sig att samhället är starkt även på landsbygden - att sjukvården finns där när den behövs, att skolan ger alla unga lika goda möjligheter och att samhället är tryggt. Bara så kan hela Sverige leva och växa. </p><p> STYLEREF Kantrubrik \\* MERGEFORMAT Aktuell debatt om landsbygdens förutsättningar</p><p>(Applåder)</p>",
    "intressent_id": "0339894357417",
    "rel_dok_id": "H6C120190610ad",
    "replik": "N",
    "systemdatum": "2019-08-29 12:10:30"
  }
}