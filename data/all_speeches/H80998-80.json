{
  "anforande": {
    "dok_hangar_id": "5091409",
    "dok_id": "H80998",
    "dok_titel": "Protokoll 2020/21:98 Tisdagen den 23 mars",
    "dok_rm": "2020/21",
    "dok_nummer": "98",
    "dok_datum": "2021-03-23 00:00:00",
    "avsnittsrubrik": "Svar på interpellationerna 2020/21:492 och 498 om reformeringen av Arbetsförmedlingen",
    "underrubrik": "",
    "kammaraktivitet": "interpellationsdebatt",
    "anforande_id": "2bde072e-6ec8-eb11-9156-901b0e9b71a8",
    "anforande_nummer": "80",
    "talare": "Mats Green (M)",
    "parti": "M",
    "anforandetext": "<p>Fru talman! Moderaterna har sedan länge varit pådrivande för en reformering av Arbetsförmedlingen, som är en av Sveriges största och i särklass sämst fungerande myndigheter. I vårt förslag bygger reformeringen på fristående aktörer, och Arbetsförmedlingen ersätts med en ny myndighet som ansvarar för myndighetsutövning, kontroll och uppföljning samt gör bedömningen av omfattningen av den arbetssökandes behov.</p><p> STYLEREF Kantrubrik \\* MERGEFORMAT Svar på interpellationer</p><p>Fru talman! Den rödgröna regeringen har i denna fråga över en natt gått från att ha varit reformeringens största motståndare till att nu vara ansvariga för dess genomförande. Detta blir lite som att sätta en ateist på biskopsbänken, kanske i synnerhet när regeringen har velat göra detta baserat på LOV, lagen om valfrihetssystem.</p><p>Vi moderater har sedan åtskilliga år avvisat förslag om att reformeringen av Arbetsförmedlingen ska vila på LOV, bland annat för att erfarenheter visar att det är svårt att följa upp att varje utförare håller god kvalitet. Men erfarenheterna visar också att kontrollen blir svår att upprätthålla, och om man ensidigt bygger arbetsmarknadspolitiken på LOV riskerar man att undergräva fundamentet i en väl fungerande arbetsmarknadspolitik: behovet av att ställa tydliga krav på den som är arbetslös.</p><p>Detta var anledningen till att vi 2019 tillsammans med Kristdemokraterna, Vänsterpartiet och Sverigedemokraterna klargjorde att vi ämnade väcka misstroende mot arbetsmarknadsministern om inte regeringen lovade att överge sin ambition att basera reformeringen på LOV. Det lovade då Eva Nordmark Sveriges riksdag att inte göra, fru talman. Det är därför mycket anmärkningsvärt att Arbetsförmedlingens ledning nu har klargjort att LOV visst ska utgöra grund för reformeringen i samband med kommunikationen om tjänsten Kundval rusta och matcha, Krom.</p><p>Det finns många frågetecken i det icke-svar som ministern nyss gav, både vad gäller löftet om LOV:en och vad gäller kontrollen, som ministern behöver belysa ytterligare.</p><p>Förra veckan presenterade Inspektionen för arbetslöshetsförsäkringen, IAF, en rapport där de upprepar sin bedömning att Arbetsförmedlingen har mycket stora brister i sin kontroll av att arbetslöshetsersättningar betalas ut korrekt när arbetssökande är hos fristående aktörer. Samtidigt rullar alltså Arbetsförmedlingen ut sin nya matchningstjänst Krom i hela landet, trots att kontrollen är helt ofullständig. Det går tvärtemot Eva Nordmarks försäkringar i sitt svar här. Jag skulle behöva svar från ministern på denna och övriga frågor som här har ställts om både kontroll och LOV.</p>",
    "intressent_id": "0538387395826",
    "rel_dok_id": "H8C120210323ip",
    "replik": "N",
    "systemdatum": "2021-06-08 17:29:18"
  }
}