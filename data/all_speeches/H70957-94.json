{
  "anforande": {
    "dok_hangar_id": "5052803",
    "dok_id": "H70957",
    "dok_titel": "Protokoll 2019/20:57 Tisdagen den 14 januari",
    "dok_rm": "2019/20",
    "dok_nummer": "57",
    "dok_datum": "2020-01-14 00:00:00",
    "avsnittsrubrik": "Svar på interpellation 2019/20:206 om svarttaxi",
    "underrubrik": "",
    "kammaraktivitet": "interpellationsdebatt",
    "anforande_id": "96db98f2-e04c-ea11-9130-901b0e9b71a0",
    "anforande_nummer": "94",
    "talare": "Mattias Karlsson (M)",
    "parti": "M",
    "anforandetext": "<p>Fru talman! Jag vill börja med att tacka infrastrukturministern för svaret.</p><p>Den svenska taxibranschen har under lång tid hotats av osund konkurrens till följd av fusk med skatter och bidrag. Detta har i hög grad präglat konkurrensvillkoren på marknaden och även den allmänna bilden av taxibranschen som sådan.</p><p>Ett offensivt arbete mot gamla former av svarttaxi och den snabba utvecklingen av sociala medier har gjort att den illegala taxin har hittat nya vägar att möta sina kunder. Kontakten mellan förare och kund har flyttat till grupper i sociala medier, och uppgörelser om betalning sker via mobiltelefoner.</p><p>Utvecklingen av svarttaxi är ett allvarligt hot mot den seriösa taxinäringen. Särskilt på mindre och medelstora orter har seriösa taxiföretag i dag allt svårare att överleva på grund av konkurrensen från svarttaxi via sociala medier. Detta är särskilt allvarligt för taxinäringen eftersom den präglas av små marginaler och höga kostnader i form av skatter och avgifter.</p><p>Förutom att svarttaxiverksamhet får förödande konsekvenser för seriösa taxiföretagare innebär den att skatter och avgifter inte betalas in, vilket drabbar all offentligt finansierad verksamhet. En utbredd acceptans för och användning av svarttaxi kan bidra till att minska förtroendet för skattesystemet som helhet.</p><p>Min interpellation ställdes ur perspektivet vad man kan göra åt den brottsliga verksamheten i taxibranschen. Då är det faktiskt beklagligt att justitieministern väljer att inte besvara frågan utan skickar fram infrastrukturministern i stället. </p><p>Det är flera myndigheter som ansvarar för kontroll av taximarknaden. Skatteverket granskar ur ett skatteperspektiv regelefterlevnaden avseende skatter och avgifter, och Transportstyrelsen har tillsyn över tillstånden. I det sammanhanget är det självklart viktigt, för att inte säga nödvändigt, med insatser och samverkan från samtliga inblandade myndigheter.</p><p>Men det som frågan inriktar sig på är som sagt hur den brottsliga aspekten hanteras. En väg är att granska ekonomin hos dessa individer eller företag, men det påverkar ju inte det faktum att frågan också måste hanteras som en polisiär angelägenhet. Det krävs också polisiära insatser för att få bukt med problemet. Frågan kvarstår alltså: Vad gör regeringen för att försäkra sig om att polisen arbetar med detta?</p>",
    "intressent_id": "0522054204918",
    "rel_dok_id": "H710206",
    "replik": "N",
    "systemdatum": "2020-02-11 16:13:39"
  }
}