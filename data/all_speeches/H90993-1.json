{
  "anforande": {
    "dok_hangar_id": "5127024",
    "dok_id": "H90993",
    "dok_titel": "Protokoll 2021/22:93 Tisdagen den 5 april",
    "dok_rm": "2021/22",
    "dok_nummer": "93",
    "dok_datum": "2022-04-05 00:00:00",
    "avsnittsrubrik": "Svar på interpellation 2021/22:350 om extratjänster",
    "underrubrik": "",
    "kammaraktivitet": "interpellationsdebatt",
    "anforande_id": "c775054e-2af6-ec11-916f-901b0eac4c70",
    "anforande_nummer": "1",
    "talare": "Arbetsmarknads- och jämställdhetsministern Eva Nordmark (S)",
    "parti": "S",
    "anforandetext": "<p>Fru talman! Lars Beckman har frågat mig vilka åtgärder jag avser att vidta för att öka arbetsmarknadsutbildningarna så att fler kommer i jobb och för att öka volymerna till de privata matchningsföretagen.</p><p>Regeringen instämmer i att arbetsmarknadsutbildningen leder till att fler kommer i arbete och har därför verkat för en ambitionshöjning vad gäller volymerna i arbetsmarknadsutbildningen. Regeringen föreslog också ökade resurser för att öka volymerna senast i budgetpropositionen för 2022. Riksdagen valde dock sedan att ställa sig bakom de budgetjusteringar som föreslogs av Moderaterna, Sverigedemokraterna och Kristdemokraterna och som innebar ett mindre tillskott för arbetsmarknadsutbildningen än regeringens förslag. </p><p>Svar på interpellationer</p><p>Regeringen har i regleringsbrevet för 2022 gett Arbetsförmedlingen i uppdrag att öka antalet anvisningar till arbetsmarknadsutbildning. Myndigheten ska också säkerställa att anvisningarna riktas till deltagare som kan tillgodogöra sig utbildningen och att övergången till arbete efter avslutad utbildning ökar. Arbetsförmedlingen ska dessutom säkerställa att arbetsmarknadsutbildningarna används i enlighet med syftet att motverka att brist på arbetskraft uppstår på arbetsmarknaden. </p><p>I februari trädde regeländringar i kraft som innebär att även andra arbetssökande än de som saknar tidigare erfarenhet av svensk arbetsmarknad kan ta del av arbetsmarknadsutbildning på eftergymnasial nivå. Det vidgar målgruppen för arbetsmarknadsutbildning.</p><p>Under 2021 har de matchningstjänster som utförs av fristående aktörer ökat, och ökningen har fortsatt tydligt under 2022. I budgetpropositionen för 2022 föreslog regeringen att ytterligare medel tillförs dessa insatser i syfte att stärka matchningen på arbetsmarknaden. De ökade medlen ger Arbetsförmedlingen utrymme att öka volymerna för matchningstjänster. I Arbetsförmedlingens regleringsbrev för 2022 anges mål som syftar till att tydliggöra regeringens prioriteringar för myndighetens arbete under 2022. Ett av dessa mål är att antalet deltagare i utvecklade matchningstjänster ska öka samtidigt som det ska finnas en bredd av andra arbetsmarknadspolitiska insatser som arbetssökande kan anvisas till. </p><p>Arbetslösheten i Sverige har sjunkit snabbt under det senaste året. Antalet inskrivna arbetslösa vid Arbetsförmedlingen har minskat med över 100 000 individer sedan juni 2020. I januari 2022 uppgick antalet sysselsatta till över 5 miljoner. Antalet inskrivna arbetslösa vid Arbetsförmedlingen är nu på samma nivå som före pandemin. Långtidsarbetslösheten är dock fortsatt för hög, och skillnaden är för stor mellan inrikes och utrikes födda. Särskilt utrikes födda kvinnor behöver komma in på arbetsmarknaden i större utsträckning.</p><p>Två tydliga politiska prioriteringar för regeringen är att bryta segregationen och att skapa jobb i hela landet. Regeringen fortsätter därför arbetet för att fler ska komma i jobb, för att arbetssökande ska få rätt stöd och för att arbetsgivare lättare ska kunna hitta den kompetens de söker. Matchningstjänster och arbetsmarknadsutbildning är två verktyg i det arbetet. Arbetsmarknadspolitiken kommer även fortsättningsvis att rymma en bredd av insatser som kan möta olika behov hos arbetssökande och arbetsgivare och som utförs av till exempel leverantörer, kommuner och idéburna aktörer eller i Arbetsförmedlingens egen regi.</p>",
    "intressent_id": "0661583406713",
    "rel_dok_id": "H910350",
    "replik": "N",
    "systemdatum": "2022-06-27 17:04:03"
  }
}