{
  "anforande": {
    "dok_hangar_id": "5046372",
    "dok_id": "H70928",
    "dok_titel": "Protokoll 2019/20:28 Torsdagen den 7 november",
    "dok_rm": "2019/20",
    "dok_nummer": "28",
    "dok_datum": "2019-11-07 00:00:00",
    "avsnittsrubrik": "(forts. från § 10) Svar på interpellation 2019/20:70 om socialförsäkringssystemet för företagare",
    "underrubrik": "",
    "kammaraktivitet": "",
    "anforande_id": "8c111823-5b10-ea11-912c-901b0e9b71a8",
    "anforande_nummer": "120",
    "talare": "Statsrådet Ardalan Shekarabi (S)",
    "parti": "S",
    "anforandetext": "<p>Fru talman! Tack, Hans Rothenberg, för inlägget! Jag upprepar en del så att vi minns vad debatten handlade om. Hans Rothenberg beskriver en situation där företagare efter 180 dagars sjukskrivning får rådet att söka nytt jobb. Det handlar om den prövning som görs efter 180 dagar i den gällande sjukförsäkringen.</p><p>Regeringen har tillsatt en utredning som heter Utredningen om en trygg sjukförsäkring med människan i centrum. Den ska lägga fram sitt förslag den 31 januari. Utredningen ska bland annat analysera just särskilda skäl att skjuta upp prövningen av arbetsförmågan mot ett på arbetsmarknaden normalt förekommande arbete. Det är den frågan som är central här.</p><p>Vidare har regeringen jobbat med utredningar som tittat på specifika frågor som rör villkoren för företagare. Det har bland annat lett till att vi sedan den 1 augusti 2018 har samma skydd för företagare under uppbyggnadsskedet oavsett bolagsform. Uppbyggnadsskedet har också förlängts till 36 månader.</p><p>Vi har precis också fått på vårt bord ett antal andra förslag som innebär förbättringar av villkoren i socialförsäkringssystemen för företagare. De frågorna hanteras på Näringsdepartementet, eftersom de specifikt rör villkor för företagare, men självklart är vi djupt involverade i den processen också från Socialdepartementets sida.</p><p>Regeringens mål på detta område är att Sveriges företagare ska ha ett socialförsäkringssystem som vid varje given tidpunkt gör att egenföretagare, småföretagare och människor som kliver in i och ut ur företagarrollen känner samma trygghet som löntagare. Därför måste vi också kontinuerligt jobba med att uppdatera regelverket.</p><p>Svar på interpellationer</p><p>Hans Rothenberg ställde frågan vilka delar av utredningarna som är mest centrala. Jag skulle vilja säga att den viktigaste delen i rättsreglerna rör den utredning som ska lägga fram sitt förslag den 31 januari. Det är just prövningen mot ett normalt förekommande arbete på arbetsmarknaden som är den centrala frågan.</p><p>Jag påminde också den ärade riksdagsledamoten om att det finns ett problem, nämligen att det i denna kammare har funnits en borgerlig majoritet med Sverigedemokraterna som har velat gå i riktningen att sjukförsäkringen ska begränsas och försämras. Nu fanns det en del tveksamheter från Sverigedemokraterna i debatten som vi hade under frågestunden, men det är fortfarande så att vi har ett tillkännagivande från denna kammare, som Moderaterna har röstat för, som kräver av regeringen att återinföra stupstocken, den bortre gränsen för sjukförsäkringen, vilket naturligtvis vore en kraftig försämring för alla sjukförsäkrade.</p><p>Utöver detta påminde jag riksdagsledamoten om de förslag som ska beslutas i den här kammaren. I Moderaternas budgetmotion vill Moderaterna gå tillbaka till den ordning som gällde under den tid då Ulf Kristersson var socialförsäkringsminister. Bland annat vill man återinföra den bortre tidsgränsen i sjukförsäkringen, men det finns flera andra förslag: sänkt tak i sjukförsäkringen, avtrappning av ersättningen dag 90-365, sänkt ersättningstak för arbetslösa och sjukskrivna samt införande av en ny karensdag, 15, något som naturligtvis också påverkar företagare.</p><p>Jag tror att det är bra att denna debatt förs. Min bedömning efter den här debatten och den debatt vi hade inför denna debatt, fru talman, är dock att det nog vore bra om det också fördes en intern debatt inom Moderaterna om socialförsäkringarna. Man behöver nämligen inte vara partisk, man behöver inte vara socialdemokrat eller socialförsäkringsminister, för att snabbt göra analysen att Moderaternas budgetmotion skulle vara det hårdaste slaget mot socialförsäkringarna, även företagares socialförsäkringar, sedan den tid då Ulf Kristersson stolt kämpade mot ett generöst socialförsäkringssystem som socialförsäkringsminister.</p><p>Låt alltså även den debatten ta fart! Men Hans Rothenberg ska vara helt trygg med att regeringen ser det han ser. Vi kommer att verka för företagares trygghet också i socialförsäkringen.</p>",
    "intressent_id": "0922497728524",
    "rel_dok_id": "",
    "replik": "N",
    "systemdatum": "2019-11-26 15:44:17"
  }
}