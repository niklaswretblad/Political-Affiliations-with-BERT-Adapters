{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "fb93bf96-a1ad-eb11-914f-901b0eac4c78",
    "anforande_nummer": "99",
    "talare": "Lars Adaktusson (KD)",
    "parti": "KD",
    "anforandetext": "<p>Fru talman! Låt mig inleda med att nämna tre landsmän som man inte gav plats för i regeringens utrikesdeklaration: Dawit Isaak, Gui Minhai och Ahmadreza Djalali. Samtliga är fängslade i brutala diktaturer, och samtliga förnekas en opartisk rättslig prövning. Fram till den dag de återvänder hem kommer kravet på deras omedelbara frigivning att upprepas från den här talarstolen.</p><p>När kortsiktighet och realpolitik präglar beslutsfattandet står kristdemokratin för en värderingsbaserad utrikespolitik som är grundad i kristen etik och i mänskliga rättigheter.</p><p>Vi i Kristdemokraterna är varma Europavänner. Vi vet att gränsöverskridande problem som pandemibekämpning och klimatförändringar bara kan lösas gemensamt. Vi verkar för ett EU som talar med en röst i utrikespolitiken och som stärker det transatlantiska samarbetet.</p><p></p><p>Mot den bakgrunden är det centralt att Sverige snarast ansöker om medlemskap i Nato. Att det i Sveriges riksdag finns en majoritet för en svensk Nato-option är välkommet, och det leder till en slutsats. Regeringen måste inse detta. Regeringen måste agera - för detta behövs inga ytterligare möten i Rosenbad.</p><p>Fru talman! Sedan förra årets utrikespolitiska debatt har auktoritära regimer och mörka krafter fortsatt att kuva människors längtan efter frihet och demokrati. Runt om i världen har miljontals modiga människor i fredliga manifestationer mötts av brutalt våld och repressiva åtgärder.</p><p>Låt det stå alldeles klart: Kristdemokraterna står på demokratins sida. I Belarus, i Nagorno-Karabach, i Myanmar och i Venezuela har befolkningarna och civilsamhället vårt fulla stöd.</p><p>Sedan förra årets debatt har en ny president installerats i USA. Enligt den nya administrationen är Kina inte <em>en</em> utrikespolitisk fråga utan <em>den</em> utrikespolitiska frågan.</p><p>Utvecklingen i Folkrepubliken är djupt oroande. Som ett resultat av fattade beslut stärks kommunistpartiets makt på bekostnad av människovärde, frihet och demokratiska reformer.</p><p>På senare tid har religionsförföljelsen ökat mot kristna och mot muslimer. I Xinjiangprovinsen torteras och hjärntvättas omkring en miljon uigurer. I Hongkong bäddar Pekingregimens ökända säkerhetslagar för politiskt motiverade åtal mot fredliga demonstranter. I Taiwan angrips friheten och demokratin genom hotfulla kinesiska utfall om att självständighet betyder krig.</p><p>Parallellt med detta växer oron kring Rysslands agerande. Despotin i Moskva utgör ett allvarligt säkerhetshot mot Europa i Östersjöregionen och i Svartahavsområdet. Dödandet i östra Ukraina och annekteringen av Krim illustrerar vad den kraftiga militära upprustningen syftar till. I Mellanöstern bidrar Rysslands agerande till allvarlig destabilisering genom stöd till de brutala diktaturerna i Syrien och Iran.</p><p>Även inrikespolitiskt inger utvecklingen oro. Förgiftningen av oppositionsledaren Navalnyj, våldsamma tillslag mot fredliga demonstranter, inskränkt yttrandefrihet, växande fattigdom och ökande korruption i maktens eliter - det är Vladimir Putins Ryssland 2021.</p><p>Ett av de största och allvarligaste hoten mot internationell fred och säkerhet är Iran. I mitt replikskifte med utrikesministern lyfte jag fram landets krigföring och direkt destruktiva roll i Mellanöstern - i Jemen, Syrien, Libanon och Irak. Samtidigt fortsätter miljardrullningen till islamistiska terrororganisationer som Hizbullah och Hamas.</p><p>Fru talman! Kina, Ryssland och Iran är tre diktaturer vars maktambitioner sträcker sig långt utanför det egna landets gränser. I den säkerhetshotande verksamhet som bedrivs i vårt land är det Kina, Ryssland och Iran som utgör det största hotet.</p><p>Varje land måste förhålla sig till systemhotande verksamhet, men få länder klarar att göra detta på egen hand. För att påverka auktoritära stormakter är internationellt samarbete och gemensamma åtgärder en absolut nödvändighet.</p><p>I varje demokrati är religionsfriheten ett fundament. Av världens 2,3 miljarder kristna förvägras i dag en halv miljard att fritt utöva sin religion. Även om detta inte nämns i utrikesdeklarationen är kristna den mest förföljda gruppen i världen, och situationen har förvärrats under den tid som världen har plågats av pandemin.</p><p></p><p>I Mellanöstern såg vi 2014 hur religionsförföljelse övergick i folkmord på assyrier/syrianer och kaldéer. Trots det oerhörda som hände vägrar den svenska regeringen att erkänna detta folkmord. På samma sätt väljer regeringen att inte erkänna seyfo, det armeniska folkmordet 1915, trots ett uttalat löfte från Stefan Löfven.</p><p>Detta, fru talman, är att svika de svagaste och de mest utsatta. Det är att kompromissa med värderingar om människovärde och humanitet, det vill säga de värderingar som borde vara vägledande för svensk utrikespolitik.</p>",
    "intressent_id": "0201207390210",
    "rel_dok_id": "",
    "replik": "N",
    "systemdatum": "2021-05-05 14:58:54"
  }
}