{
  "anforande": {
    "dok_hangar_id": "5104506",
    "dok_id": "H9093",
    "dok_titel": "Protokoll 2021/22:3 Onsdagen den 15 september",
    "dok_rm": "2021/22",
    "dok_nummer": "3",
    "dok_datum": "2021-09-15 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "3fb9bf8e-782b-ec11-915b-901b0eac4c78",
    "anforande_nummer": "5",
    "talare": "Nooshi Dadgostar (V)",
    "parti": "V",
    "anforandetext": "<p>Herr talman! Det är ett år kvar till ordinarie val; om det blir fler val innan dess låter jag vara osagt. Vi har en historiskt svag regering, som har valt att inte ta stöd av en majoritet i Sveriges riksdag. Denna regering kommer att lämna efter sig massarbetslöshet, vilda västern i det svenska skolsystemet och en underbemanning i omsorgen, som sliter på både vårdtagare och anställda.</p><p></p><p>I dagarna kommer inkomstpensionstillägget, som enligt regeringen uppgår till 600 kronor. Men bara drygt hälften av pensionärerna berörs, och de med lägst inkomster får ingenting alls. De allra flesta får väsentligt mindre än de 600 kronorna.</p><p>Vi vet hur vardagen ser ut för många av Sveriges pensionärer - Expressen skrev om det för drygt en månad sedan. Det handlar om svårt sjuka Maria, som arbetat i skolan och nu använder sparpengar för att ha råd att köpa mat. Det handlar om undersköterskan Irma, som fortfarande jobbar timmar och är hemlös, och om busschauffören Lars, som är 69 år gammal och har en värkande kropp men måste fortsätta jobba för att det ska gå ihop. I husvagnar bor pensionärer som inte har råd med annat.</p><p>Hur kan Socialdemokraterna kalla det lilla tillägget för en satsning på Sveriges pensionärer? Att få en extra femtiolapp kan inte vara det som gör hela skillnaden för Lars.</p><p>Vi är det land i EU där man jobbar längst. Ändå ligger vi i EU:s bottenliga avseende pensioner. Varför håller så många partier i riksdagen, från höger till vänster, fast vid det nuvarande, dysfunktionella pensionssystemet? Dessutom har socialdemokrater och moderater under denna mandatperiod gått ihop för att höja pensionsåldern, vilket förstås var ett stort misstag.</p><p>Inför höstens budget har Vänsterpartiet varit tydligt med att den lägsta pensionen måste höjas, för att steg för steg höja de svenska pensionerna. Sveriges seniorer förtjänar bättre.</p><p>Herr talman! De senaste 15 åren har det faktiskt inte spelat någon roll om det har varit moderater eller socialdemokrater som har suttit i regeringsställning. De har båda genomfört drakoniska försämringar i sjukförsäkringen och utförsäkrat svårt sjuka personer. </p><p>Det är Sveriges löntagare och företagare som själva betalar in till sin sjukförsäkring. Den är deras, och den ska utfalla vid sjukdom, skador och olycksfall. Förra året, mitt i en hälsokris och en pandemi, slog Försäkringskassan nya rekord i avslag på ansökningar om sjukpenning.</p><p>Socialförsäkringsministrarna har hetat Ulf Kristersson och Annika Strandhäll. De har båda svikit svårt sjuka personer i behov av vård och rehabilitering. Jag känner själv två sådana personer. De har fått cancerdiagnoser som har krävt omfattande behandling. De har båda tvingats använda sin kvarvarande tid och kraft till att bråka med Försäkringskassan, som inte godkänner intyg och vill att de ska säga upp sig och bli arbetslösa på heltid i stället för att jobba på deltid i sitt nuvarande arbete och tillvarata den arbetsförmåga de faktiskt har. De stelbenta reglerna har blivit en mardröm. </p><p>Sjukförsäkringen måste omedelbart renoveras, och det är bra steg på vägen som regeringen nu tar i statsbudgeten, där man går Vänsterpartiet till mötes i flera delar. Men än mer krävs för att löntagarnas egenfinansierade sjukförsäkring ska bli en försäkring att lita på. </p><p>Därutöver är det förstås en självklarhet att den a-kassa som nu finns behöver permanentas. I en modern ekonomi som hela tiden utvecklas kan arbeten komma och gå, inte minst när nu näringslivet kommer att genomgå en grön omställning. Det kräver en tillförlitlig a-kassa, och jag utgår från att regeringen kommer att ge beskedet att a-kassan kommer att permanentas i höst och inte väljer att avstå bara för att använda frågan i valrörelsen. </p><p></p><p>Sveriges löntagare behöver få veta i dag att de är skyddade. De ska inte vara del i en socialdemokratisk valstrategisk teaterföreställning. Pensioner, sjukförsäkring och a-kassa behöver renoveras för att återupprätta den svenska modellen. Sverige behöver byggas starkt igen. </p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2021-10-12 18:22:35"
  }
}