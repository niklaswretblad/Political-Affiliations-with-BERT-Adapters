{
  "anforande": {
    "dok_hangar_id": "5051170",
    "dok_id": "H70955",
    "dok_titel": "Protokoll 2019/20:55 Torsdagen den 19 december",
    "dok_rm": "2019/20",
    "dok_nummer": "55",
    "dok_datum": "2019-12-19 00:00:00",
    "avsnittsrubrik": "Svar på interpellation 2019/20:169 om snabbare bodelningsprocesser",
    "underrubrik": "",
    "kammaraktivitet": "interpellationsdebatt",
    "anforande_id": "786c5512-e04c-ea11-9130-901b0e9b71a0",
    "anforande_nummer": "5",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Herr talman! Här tror jag sannerligen att vi har en samsyn. Det jag pekade på var bara att det finns ett antal ganska kraftfulla rättsliga instrument. Men det krävs en aktivitet från bodelningsförrättarna och att de verkligen använder sig av dessa.</p><p>Sedan kan det förstås ta tid, men det drabbar ju i sin tur också den make som inte sköter sig. Det blir i slutändan han eller hon som riskerar att få betala.</p><p>Här finns vitesföreläggandemöjligheter, och här finns som sagt edgång, där man i värsta fall riskerar fängelsestraff om man ljuger under framställan. Här finns möjlighet att ställa tillgångar under särskild förvaltning, och här finns som sagt också i efterhand en möjlighet att ålägga den make som inte har gjort som han eller hon ska en ökad del av kostnaden. Dessutom kan man även om vederbörande inte dyker upp vid förhandlingstillfället ändå besluta i bodelningsärenden.</p><p>Ersättningsgarantin är utformad så att man kan få del av den om man tjänar under 130 000 kronor per år. Precis som Martina Johansson sa är tanken att detta ska gå till de första fem timmarna för att en bodelningsförrättare ska kunna göra en bedömning av om det över huvud taget finns tillgångar i boet. Om det finns tillgångar kan man gå vidare, och då kommer finansieringen av det fortsatta arbetet för bodelningsförrättaren att tas av dessa tillgångar. Man delar sedan i slutänden på dessa kostnader. Garantin är alltså till just för att kunna ge detta inledande stöd.</p><p>Jag kan som sagt gärna föra en dialog vidare kring detta. Men jag kan konstatera att Centern inte har anslagit några pengar till vare sig en utredning, till att förstärka ersättningsgarantin, om vi är ute efter det, eller till någonting annat - i alla fall inte för nästa år.</p><p>Därför ser jag gärna att vi kan fortsätta att föra en diskussion för att se om det finns någonting ytterligare vi kan göra och i så fall i vilken form. Jag tror att vi alla vill se till att de här processerna kan ske så snabbt och så smärtfritt som möjligt för alla parter.</p>",
    "intressent_id": "0473783431010",
    "rel_dok_id": "H710169",
    "replik": "N",
    "systemdatum": "2020-02-11 16:07:00"
  }
}