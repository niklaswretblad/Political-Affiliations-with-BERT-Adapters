{
  "anforande": {
    "dok_hangar_id": "5104875",
    "dok_id": "H9096",
    "dok_titel": "Protokoll 2021/22:6 Måndagen den 20 september",
    "dok_rm": "2021/22",
    "dok_nummer": "6",
    "dok_datum": "2021-09-20 00:00:00",
    "avsnittsrubrik": "Debatt med anledning av budgetpropositionens avlämnande",
    "underrubrik": "",
    "kammaraktivitet": "",
    "anforande_id": "dee4fe42-382c-ec11-915b-901b0eac4c78",
    "anforande_nummer": "7",
    "talare": "Finansministern Magdalena Andersson (S)",
    "parti": "S",
    "anforandetext": "<p>Herr talman! Självklart kommer biståndet till Afghanistan att förändras med ett annat styre i Afghanistan. Med detta sagt kan jag fortsatt se poänger med att till exempel stödja flickor för att de ska kunna gå i skolan. </p><p>Svenska biståndspengar gör just nu stor nytta i världen. De gör nytta för de människor som lever i mottagarländerna. Det ligger faktiskt också i vårt eget intresse. </p><p>Under coronapandemin har ju länder med svagare ekonomi inte haft samma möjligheter att stötta sin ekonomi som Sverige och andra utvecklade länder. Det gör att deras ekonomi har tagit väldigt mycket mer stryk än vår. Miljontals människor har kastats tillbaka i extrem fattigdom. Efter decennier då fattigdomen har minskat har vi nu sett ett tydligt trendbrott, och miljontals människor lever nu i extrem fattigdom. Då har vi naturligtvis som ett av världens rikaste länder all anledning att stötta de här människorna. </p><p>Detta ligger också i vårt eget intresse. Coronapandemin är ju inte någonting som bara pågår i Sverige, utan den finns över hela världen. Om vi inte kan stötta länder så att man kan vaccinera befolkningar runt om i hela världen riskerar vi att få nya mutationer som vaccinerna kanske inte är effektiva mot, och de kan komma till Sverige. Det ligger alltså i vårt eget intresse att säkerställa och stötta vaccination runt om i hela världen, och det är någonting som jag kommer att jobba mycket med i min roll som ordförande för IMFC, Internationella valutafonden. Det handlar om att se till att de länder som har ekonomiska förutsättningar hjälper till att stötta de länder som inte har det när det gäller just vaccination. </p>",
    "intressent_id": "098412828516",
    "rel_dok_id": "",
    "replik": "Y",
    "systemdatum": "2021-10-13 17:14:52"
  }
}