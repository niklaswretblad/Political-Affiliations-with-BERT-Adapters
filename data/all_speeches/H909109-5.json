{
  "anforande": {
    "dok_hangar_id": "5130898",
    "dok_id": "H909109",
    "dok_titel": "Protokoll 2021/22:109 Fredagen den 6 maj",
    "dok_rm": "2021/22",
    "dok_nummer": "109",
    "dok_datum": "2022-05-06 00:00:00",
    "avsnittsrubrik": "Särskild debatt om påskhelgens kravaller",
    "underrubrik": "",
    "kammaraktivitet": "",
    "anforande_id": "b3829754-be2a-ed11-9178-901b0e9b71a8",
    "anforande_nummer": "5",
    "talare": "Johan Hedin (C)",
    "parti": "C",
    "anforandetext": "<p>Fru talman! Låt mig inledningsvis uttrycka mitt fulla stöd för och min djupa tacksamhet mot alla de modiga hjältar som stod på rätt sida om lag och historia under påskhelgens fruktansvärda händelser. Allvarliga brott begicks av hänsynslösa våldsverkare, och det hade kunnat gå ännu värre om ni inte hade varit där.</p><p>Jag pratar förstås om de poliser som med fara för sina liv gick in och gjorde sitt bästa för att säkra ordningen. Men jag pratar också om alla de goda krafter i våra lokalsamhällen som på olika sätt försökte gjuta olja på vågorna. För de krafterna finns också. Det är krafter som springer ur det goda i oss - viljan att leva i fred och frihet, strävan att bygga en bättre tillvaro inte bara för oss själva utan för samhället i stort. </p><p>Denna typ av händelser är långt ifrån en ny företeelse i Sverige. Inte långt härifrån, i Berzelii park, uppstod kravaller och våldsamheter 1951. Uppemot 3 000 ungdomar deltog i upploppen, och polisen lyckades först efter någon månad få bukt med de allvarliga ordningsstörningar som ägde rum i stort sett varje natt under den sommaren.</p><p>Ännu närmare, i Kungsträdgården, där körsbärsträden nu står i blom, hade vi det som vi kallade Kungsankravallerna där ungdomar och polis drabbade samman när polisen försökte stoppa skadegörelse och allvarliga ordningsstörningar där.</p><p>Det kanske allvarligaste läget i modern tid uppstod i samband med toppmötet i Göteborg, där situationen spårade ur fullständigt och ett stort antal ungdomar begick allvarliga brott, begick våldshandlingar och gjorde sig skyldiga till enorm skadegörelse. Polisen fick en del kritik för hur de hanterade den situationen och satte efter det i gång ett utvecklingsarbete som enligt min uppfattning varit väldigt framgångsrikt - åtminstone fram till nu.</p><p>Om polisen gör rätt i alla led ska inte de skräckfyllda scener vi såg i påskhelgen behöva äga rum. Om polisen gör en korrekt riskanalys och dimensionerar insatsen därefter ska våldsverkarna aldrig få chansen att skapa de här farliga situationerna.</p><p>Men med det sagt, fru talman: Människor är människor, och vi människor kan göra fel och misstag. Vi kan missta oss när vi bedömer riskerna. Vi kan också göra en korrekt riskbedömning men ändå inte kunna dimensionera insatsen rätt eftersom det helt enkelt inte finns resurser att tillgå. Det kan vara brist på materiel eller att man har fel typ av materiel, och naturligtvis brist på tillgängliga poliser som kan sättas in.</p><p>I samtliga fall som jag tog upp innan har orsakerna kokats ned till varianter på just sådana brister. År 1951 hade det varit polisstrejk, och för få poliser fanns till förfogande. I analysarbetet efter Göteborgskravallerna konstaterade man att polisen hade undermålig utrustning. Till exempel hade de svårt att kommunicera med varandra via sitt radiosystem.</p><p>Nu måste ett utvecklingsarbete vidta där polisen får möjlighet att analysera vad som kan göras bättre. De har redan nu aviserat att de behöver medel att sätta in på medeldistans, det vill säga 40-60 meter.</p><p></p><p>Slutligen ett ord om yttrandefriheten. Den är en grundbult i varje liberal demokrati och måste försvaras, även när den innebär att många människor känner sig djupt kränkta.</p>",
    "intressent_id": "0204443909416",
    "rel_dok_id": "",
    "replik": "N",
    "systemdatum": "2022-09-02 14:54:39"
  }
}