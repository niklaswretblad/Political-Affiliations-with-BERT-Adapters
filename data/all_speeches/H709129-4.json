{
  "anforande": {
    "dok_hangar_id": "5062380",
    "dok_id": "H709129",
    "dok_titel": "Protokoll 2019/20:129 Måndagen den 1 juni",
    "dok_rm": "2019/20",
    "dok_nummer": "129",
    "dok_datum": "2020-06-01 00:00:00",
    "avsnittsrubrik": "Svar på interpellationerna 2019/20:398 och 399 om stöd till regionala flygplatser",
    "underrubrik": "",
    "kammaraktivitet": "interpellationsdebatt",
    "anforande_id": "fb24fabc-0ebd-ea11-9135-901b0eac4c70",
    "anforande_nummer": "4",
    "talare": "Infrastrukturministern Tomas Eneroth (S)",
    "parti": "S",
    "anforandetext": "<p>Fru talman! Det är otroligt viktigt att vi nu följer utvecklingen för de regionala flygplatserna men också för flyget som sådant. Sverige behöver flyg - både inrikesflyg och utrikesflyg. Vi är ett litet, exportberoende industriland. Vi är starkt beroende av väl fungerande flyg. Sedan har vi varit tydliga med, både före corona och efter corona, att flyget ska ställa om. Vi måste ha ett hållbart flyg oavsett om det handlar om biobränsleinblandning eller, på sikt, om elektrifierat flyg. Det arbetet fortgår.</p><p>Men det är klart att i en sådan här kris, när allt flyg i princip ligger nere, inte bara i Sverige utan i hela världen, sätts en helt annan dagordning på plats för flygindustrin, för flygbolagen och för flygets aktörer. Vi har från regeringens sida fått agera med kreditgarantier för att se till att flygbolagen kan klara den kris de möter och med upphandling av flyg för att säkerställa samhällsviktiga transporter.</p><p>Även om vi ska minska rörligheten och har haft det som utgångspunkt för att inte öka smittspridningen var vi tvungna att gå in när marknaden inte klarade av detta. Det handlar om flyg från Gotland till fastlandet eller för den delen om flyg i Kiruna och längs Norrlandskusten och inte minst i Östersund för att säkerställa vissa typer av transporter av personer som arbetar inom sjukvården eller i annan samhällsviktig verksamhet. Men det handlar också om att kunna frakta en del material.</p><p>MSB har sedermera fått ett uppdrag när det gäller att kunna göra den typen av kompletteringar.</p><p>I takt med att det blir ett lite lättare läge ser vi också att en del kommersiellt flyg återupptar transporter - SAS, Air Leap och Amapola har aviserat detta. Det är viktigt att komma ihåg att på de ställen där det sker får det upphandlade flyget dra sig tillbaka. Det är bra för de regionala flygplatserna och för de statliga flygplatserna, som därmed kommer igång med verksamhet.</p><p>Jag tror att man ska vara försiktig med de alarmistiska tongångar som jag inte minst hör Sven-Olof Sällström redovisa. Vi ska vara noggranna. Vi får inte ge svenska folket föreställningen att det skulle vara helt ödelagt och att det inte finns förutsättningar för ambulansflyg och brandflyg att landa. Vi har flygplatser som med kort varsel kan öppna. Vi har beredskapsflygplatser som med statlig finansiering har förutsättningar att klara det uppdraget. </p><p>Vi kan naturligtvis klara både ambulansflyg och brandflyg utöver det kommersiella flyg som framöver kanske kommer att börja ta fart. Här har vi också från statens sida skjutit till resurser.</p><p>Jag tänker också svara på frågan som Lars Thomsson ställer, för jag tycker att den är viktig. Det första svaret är: Ja, flyget är viktigt. Beredskapsflygplatserna är viktiga, och de regionala flygplatserna är viktiga. Det var ett av skälen till att jag relativt snabbt som minister valde att, utöver att tillsätta Arlandarådet, ge ett uppdrag om en översyn av just de regionala flygplatserna. Mycket har nämligen hänt sedan man gjorde fördelningen mellan Swedavias och statens ansvar och kommuners och regioners ansvar.</p><p></p><p>Nu kom pandemin, som kanske ger lite extra belysning på hur viktigt det är att ha en flygplatsstruktur och att vi säkerställer att vi har en bra finansiering för det. Därför har vi skjutit till resurser till kommuner och regioner, så att de faktiskt har möjlighet att göra extrainsatser för sina regionala flygplatser. Det handlar om att se till att det är möjligt att använda även korttidspermitteringar eller annat för att upprätthålla kapacitet.</p><p>Sedan är det naturligtvis en viss skillnad när det gäller helt privatägda flygplatser, som Ängelholm är. Men jag har noterat att det i kringliggande kommuner och regioner finns ett intresse av detta, för det är klart att det finns skäl att ha en väl fungerande flygplatsstruktur i hela Sverige. Det är också regeringens uppfattning. Det kan ni vara trygga med.</p>",
    "intressent_id": "0284192765516",
    "rel_dok_id": "H7C120200601ip",
    "replik": "N",
    "systemdatum": "2020-07-03 11:23:08"
  }
}