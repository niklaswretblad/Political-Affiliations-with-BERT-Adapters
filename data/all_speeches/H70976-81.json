{
  "anforande": {
    "dok_hangar_id": "5056077",
    "dok_id": "H70976",
    "dok_titel": "Protokoll 2019/20:76 Tisdagen den 18 februari",
    "dok_rm": "2019/20",
    "dok_nummer": "76",
    "dok_datum": "2020-02-18 00:00:00",
    "avsnittsrubrik": "Svar på interpellation 2019/20:312 om statliga bolag och konkurrens",
    "underrubrik": "",
    "kammaraktivitet": "interpellationsdebatt",
    "anforande_id": "167deb25-2e74-ea11-9134-0090facf175a",
    "anforande_nummer": "81",
    "talare": "Lars Beckman (M)",
    "parti": "M",
    "anforandetext": "<p>Fru talman! Vi har nu hört näringsministern prata om Moderaternas politik i fyra minuter. Så gör alla statsråd nu för tiden - de pratar om allt utom det vi debatterar.</p><p>Jag noterar också, och det får väl anses anmärkningsvärt, att vi har en näringsminister som inte läser Dagens industri. Jag rekommenderar den tidningen. Den är full av näringslivsnyheter. Man kan läsa om företagsamheten i Sverige. Jag tror att det vore bra om statsrådet ägnade någon minut då och då åt Dagens industri, inte minst ledarsidan.</p><p>Om näringsministern hade läst Dagens industri hade han kunnat läsa det här: \"På hyrbilssidan kan vi inte längre vara med och konkurrera. Priserna är redan så pressade. Där kan vi alltså inte göra något, vi får bara låta nya affärer gå. Vi ser ingen idé att slåss mot staten i ett sådant läge.\" Så säger den utkonkurrerade småföretagaren i Söderhamn. \"Jag tycker att det är jättekonstigt, att ett statligt bolag kan gå ut och konkurrera och räkna hem affärer på hyrbilar och vägarbetsskyltning. Skulle vi också acceptera att staten öppnade pizzerior och frisersalonger?\" Det frågar samme småföretagare.</p><p>Jag noterar att statsrådet inte med ett ljud svarar på frågan som säkert hundratusentals företagare i Sverige ställer sig. Det är många som är nyfikna på svaret. Anser ministern att det är en statlig angelägenhet att hyra ut bilar, jordfräsar, handverktyg och bajamajor? Och vad tillför staten för kompetens på det här området som inte den privata marknaden kan tillgodose? Jag tror att det är många som är nyfikna på det, fru talman. Det går att svara \"ja, jag tycker att det är rimligt\" eller \"nej, jag tycker att det är orimligt\". Eller också kan man prata om Moderaternas politik. Men jag är intresserad av vad näringsministern tycker.</p><p></p><p>Vad är näringsministerns besked till de två - det är egentligen två - utkonkurrerade företagen i Söderhamn? De hade och har företag med anställda, och så kommer staten dit och etablerar sig med ett uthyrningsföretag som dumpar priserna så att det första som händer är att det ena företaget tappar en affär på 40 bilar.</p><p>Då kan man säga så här: Ja, men det kanske finns en miljönytta! Det kanske finns någon nytta med att Arento kommer in.</p><p>Jag har låtit riksdagens utredningstjänst ta fram en rapport. År 2018 hade Arento 2 872 fordon i sin bilpark, enligt den rapporten. Av de 2 872 bilarna hade 121 möjlighet till eldrift.</p><p>Det finns alltså ingen som helst miljönytta. Staten agerar inte föredöme på något sätt. Annars hade det kanske varit en bra grej - 40 elbilar i Söderhamn. Då hade det kanske funnits någon nytta med att det här företaget får säga upp anställda. Men inte ens det finns.</p><p>Jag vet ju att näringsministern har rest runt i landet på sin förenklingsresa. Vad tycker näringsministern? Det är jag intresserad av. Anser ministern att det är en statlig angelägenhet att hyra ut bilar, jordfräsar, handverktyg, bajamajor och vad det nu kan vara för produkter man har? Det vill Sveriges företagare veta. Är det en statlig angelägenhet att hyra ut bilar? Och om det är en statlig angelägenhet att hyra ut bilar enligt en miljöpartistisk och socialdemokratisk regering, borde då det här företaget gå före på något sätt - till exempel genom att bara hyra ut elbilar? Finns det något som är bra för samhället med detta statliga uthyrningsföretag? Det vill Sveriges företagare och andra veta.</p>",
    "intressent_id": "0588282566419",
    "rel_dok_id": "H710312",
    "replik": "N",
    "systemdatum": "2020-04-01 17:34:12"
  }
}