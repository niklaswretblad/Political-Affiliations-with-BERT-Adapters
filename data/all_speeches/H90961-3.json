{
  "anforande": {
    "dok_hangar_id": "5118676",
    "dok_id": "H90961",
    "dok_titel": "Protokoll 2021/22:61 Fredagen den 28 januari",
    "dok_rm": "2021/22",
    "dok_nummer": "61",
    "dok_datum": "2022-01-28 00:00:00",
    "avsnittsrubrik": "Särskild debatt om hedersrelaterat våld och förtryck",
    "underrubrik": "",
    "kammaraktivitet": "",
    "anforande_id": "04c790c4-7aba-ec11-9167-901b0eac4c78",
    "anforande_nummer": "3",
    "talare": "Johan Forssell (M)",
    "parti": "M",
    "anforandetext": "<p>Fru talman! Hedersrelaterat våld och förtryck sker varje dag i vårt land. Det drabbar inte alla människor och det finns inte överallt, men omfattningen har ökat. Problemen är större än tidigare, och det finns också ett omfattande mörkertal. </p><p>I Sverige ska friheten gälla alla människor, kvinnor som män, unga som gamla. Beslut om det egna livet och den egna kroppen ska fattas av den enskilde, inte av självutnämnda moralpoliser som sprider en lära som är både förlegad och förtryckande, särskilt mot kvinnor, även om också killar kan drabbas. </p><p>Ingen människa, oavsett kön eller härkomst, ska få sin frihet beskuren av närmast medeltida normer. Det talas om att familjens heder ska upprättas genom att tvinga andra att leva på ett visst sätt och efter dessa förlegade normer. Men i verkligheten finns ingen heder över huvud taget i hederskulturen. Det finns bara skam.</p><p>Hederskulturen hör inte hemma i Sverige. Den är förlegad, den är kränkande mot kvinnor och den ska bekämpas med alla tillgängliga medel. Här måste rättsväsendet kliva fram och lagföra dem som ägnar sig åt detta. För en sak ska stå helt klar: Den som ägnar sig åt att upprätthålla hedersförtrycket ska veta att man i Moderaternas Sverige begår ett väldigt allvarligt brott och att det kommer att få kännbara konsekvenser.</p><p> STYLEREF Kantrubrik \\* MERGEFORMAT Särskild debatt om hedersrelaterat våld och förtryck</p><p>Vi moderater har lagt fram ett stort antal förslag på det här området. Det behövs en egen brottsrubricering för hedersbrott. I dag finns inget sådant specifikt brott i brottsbalken, även om en del brott som sker i hederns namn är kriminaliserade. </p><p>Något som på senare tid alltmer har uppmärksammats är förekomsten av så kallade moralpoliser. Kvinnor bosatta i förorter berättar att de tvingas följa informella regler som upprätthålls av män, och även i viss mån av kvinnor, bosatta i området. Det kan handla om en kvinnas rörelsefrihet, hennes val av kläder och vilka hon umgås med. Det rapporteras om kvinnor som inte tillåts att gå och handla i butiker. Ja, de får inte ens delta i allmänna val och använda sin demokratiska rösträtt. </p><p>Moderaterna vill därför genom ett särskilt brott, olaga frihetsbegränsning, kriminalisera att någon genom tvång eller otillbörliga påtryckningar förmår någon att följa regler och instruktioner som syftar till att upprätthålla en viss persons eller grupps heder. Brottet ska kunna leda till fängelse i tre år.</p><p>Vi vill även kartlägga förekomsten av självutnämnda så kallade moralpoliser, som upprätthåller informella regler genom ovälkomna påtryckningar. Det bör även införas en möjlighet att förbjuda moralpoliser på offentliga platser genom tillträdesförbud.</p><p>Friheten, fru talman, ska gälla alla människor i vårt land. Hederskulturen är avskyvärd. Den har ingen som helst plats i Sverige. Det är dags att gå från ord till handling.</p>",
    "intressent_id": "0126797549328",
    "rel_dok_id": "",
    "replik": "N",
    "systemdatum": "2022-04-12 18:08:41"
  }
}