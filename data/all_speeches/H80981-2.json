{
  "anforande": {
    "dok_hangar_id": "5084357",
    "dok_id": "H80981",
    "dok_titel": "Protokoll 2020/21:81 Fredagen den 12 februari",
    "dok_rm": "2020/21",
    "dok_nummer": "81",
    "dok_datum": "2021-02-12 00:00:00",
    "avsnittsrubrik": "Svar på interpellation 2020/21:332 om gränskontroll för test av covid-19",
    "underrubrik": "",
    "kammaraktivitet": "interpellationsdebatt",
    "anforande_id": "df03a3af-9fad-eb11-914f-901b0eac4c78",
    "anforande_nummer": "2",
    "talare": "Magnus Jacobsson (KD)",
    "parti": "KD",
    "anforandetext": "<p>Herr talman! Det är många av oss i Sverige som bor nära, har vänner och släktingar och lever i en gränsbygd. Det är en gränsbygd som har präglats av handel och en gemensam arbetsmarknad, gemensam familj och ett gemensamt ägande i vissa fall. Man äger mark eller fastigheter på båda sidor av gränsen.</p><p>Den situation som nu har uppstått är givetvis djupt smärtsam. Vi ser hur man har placerat ut hemvärn, militär och polis längs med en gräns. Något liknande har vi egentligen inte sett sedan andra världskriget. Jag tror inte ens att det var lika spänt när Norge blev självständigt.</p><p>Vi får rapporter i våra medier hemikring. Det är enskilda som känner att de blir mobbade. Varför då? De råkar vara svenskar och åker till jobbet i Norge. Vi ser nu också, framför allt med de senaste stängningarna, situationen för enskilda som är anställda i Norge.</p><p>Företaget har inte permitterat, för det har egentligen behov av arbetskraft. Då får de anställda ingen lön. De kan inte åka till det jobb de har. De får ingen lön. Det finns inget ersättningssystem här, och det finns inget ersättningssystem där de får ersättning enligt de norska regelverken.</p><p>Det här är givetvis djupt frustrerande för alla som befinner sig i den situationen. De har månadsbetalningar som ska göras som de helt plötsligt inte kan göra. Har de tur har de släktingar och andra som kan backa upp.</p><p>Samtidigt med detta rullar lastbil efter lastbil efter lastbil över Svinesundsbro - det är lastbilar och chaufförer som kan ha varit i Warszawa, Köpenhamn, Berlin, Göteborg eller Oslo - helt utan kontroller och allt i enlighet med det ministern redogjorde för utifrån EU:s riktlinjer.</p><p>Det blir väldigt svårt att förstå. I min hembygd i Bohuslän, Dalsland, hade vi under mycket lång tid betydligt lägre sjukdomstal än vad man hade på andra sidan gränsen. Ändå utsattes vår befolkning, våra anställda, för en situation där de kritiserades för vi hade höga sjukdomstal i Göteborg 20 mil bort. Samtidigt rullar lastbil efter lastbil in utan kontroll. Det blir inkonsekvent.</p><p>Många av oss börjar bli oroliga. Vi har drabbats av två vågor. Jag tänker absolut inte vara en av dem som står och säger att den ena har gjort rätt eller fel. Jag är den första att erkänna att detta kanske är en av de processer som jag personligen tycker har varit svårast rent politiskt.</p><p>En del har talat om en dold osynlig fiende. Jag har den största respekt för det arbete som bland annat Acko Ankarberg Johansson gör i socialutskottet tillsammans med regeringen i olika sammanhang. Jag är verkligen respektfull för det, för det här är svårt. Men det blir fortfarande väldigt konstigt om man stänger en gräns i ena riktningen, och sedan är den helt öppen där vi ser att man riskerar att ta med sig smitta.</p><p>Vi har nu en situation där man i Osloområdet har fått in både varianten från Storbritannien och varianten från Sydafrika. I min hembygd har vi redan drabbats två gånger. Där jag befinner mig har NU-sjukvården haft det tufft periodvis, och så sker inga kontroller alls vid Svinesundsbron. Det blir konstigt, herr talman.</p>",
    "intressent_id": "0977592683711",
    "rel_dok_id": "H810332",
    "replik": "N",
    "systemdatum": "2021-05-05 14:45:28"
  }
}