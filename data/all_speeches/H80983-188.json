{
  "anforande": {
    "dok_hangar_id": "5088257",
    "dok_id": "H80983",
    "dok_titel": "Protokoll 2020/21:83 Onsdagen den 24 februari",
    "dok_rm": "2020/21",
    "dok_nummer": "83",
    "dok_datum": "2021-02-24 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "5494bf96-a1ad-eb11-914f-901b0eac4c78",
    "anforande_nummer": "188",
    "talare": "Jessika Roswall (M)",
    "parti": "M",
    "anforandetext": "<p>Fru talman! Europa, världen och Sverige befinner sig i en allvarlig kris. Hela världen befinner sig i en period av stora förändringar och geopolitiska skiften.</p><p>Relationen mellan världens stormakter blir alltmer konfrontativ, något som försämrar förutsättningarna för internationellt samarbete, detta i en tid när samarbete över landsgränserna behövs mer än kanske någonsin tidigare. Därför är vårt EU-medlemskap så viktigt. Trots otaliga kriser, problem och utmaningar har Europasamarbetet stått pall. Det fungerar verkligen inte perfekt alla gånger, och Moderaterna är inte sena med att påpeka det. Men det fungerar trots allt och är faktiskt en mycket viktig del av vår utrikespolitiska arena.</p><p>Vi är mitt uppe i en pandemi, och jag vet att det har diskuterats vaccin flera gånger här i dag. Jag kommer precis från ett öppet samråd i EUnämnden där vi också talade om det. Visst ser vi ljuset i tunneln, men vi har långt kvar och står inför många stora uppoffringar här och nu.</p><p>Men även under omdanande kriser måste vi våga blicka framåt. Sverige har inte råd att ställa sig vid sidan av spelplanen när spelplanen förändras och nya frågor ska besvaras. Detta gäller särskilt Europasamarbetet, där vi står inför stora utmaningar. Det handlar till exempel om det gemensamma försvars- och säkerhetssamarbetet, klimatarbetet och migrationen. </p><p>Sverige kan och bör spela en viktig roll i Europas utveckling. Det har tidigare regeringar visat. Men då krävs tre saker: insikt om vad som ska göras, en förmåga att prioritera och handlingskraft att få något gjort. Om Sverige ska ha en möjlighet att påverka EU krävs en tydlig och välbalanserad svensk agenda.</p><p>Det finns de som vill ha ett smalare EU och de som vill att EU ska vara så stort som möjligt. Men det är fel. EU ska vara relevant och göra rätt saker, varken mer eller mindre.</p><p>Fru talman! Jag vill lyfta fram fyra saker som jag tror är avgörande för att EU-politiken ska vara relevant.</p><p>För det första: jobb, frihandel och konkurrenskraft. Coronapandemin riskerar att underblåsa trenden att Europa tappar ekonomisk styrka gentemot andra delar av världen, inte minst Kina. Om EU på allvar ska bli en ledande kraft i världen måste vi få fart på vår ekonomi. Ett starkt Europa byggs av arbete, entreprenörskap, forskning och innovation, inte EU-skatter och bidrag. Vi behöver mer handel och mer inre marknad.</p><p></p><p>De som nu propagerar för ökad slutenhet och protektionism drar helt fel slutsatser av den pågående krisen. Om de tillåts sätta agendan riskerar vi att motarbeta det som har varit så framgångsrikt för Sverige och Europa - och för världsekonomin i stort. Tvärtom måste Europasamarbetet användas mer för att förbättra grundförutsättningarna för jobb och tillväxt.</p><p>För det andra: miljö- och klimatsamarbete. Sverige har en unik möjlighet att bli Europas gröna kraft, och EU måste gå före och leda teknikutvecklingen. Medlemsstaterna med de högsta utsläppen behöver tydliga incitament och krav på att ta tag i sina utsläpp. EU kan och ska göra mer och inte minst visa att det går att kombinera minskade utsläpp med ekonomisk tillväxt. Politiken behöver vara genomtänkt. Ideologiska skygglappar ska inte styra valet av energislag, utan de mest kostnadseffektiva åtgärderna ska prioriteras.</p><p>För det tredje: en gemensam utrikes- och säkerhetspolitik. EU:s medlemsländer kan inte försvara Europa på egen hand. Den för Europas säkerhet så avgörande transatlantiska länken behöver stärkas, Sverige ska gå längst fram för att vidareutveckla de projekt som tagits fram under de senaste åren.</p><p>Om Sverige kan få EU att tala med en röst i centrala utrikespolitiska frågor kan det göra skillnad på riktigt i omvärlden. Sverige kommer också att kunna hävda sina intressen på ett sätt vi inte kan på egen hand.</p><p>För det fjärde: rättsstat. Detta var min kollega Cecilia Widegren också inne på nyss. De värderingar och principer om demokrati, rättsstat, fri rörlighet och öppenhet som byggde Europa behöver värnas. </p><p>En av våra största utmaningar är att EU och dess medlemsstater inte rakryggat stått fast vid dessa grundläggande värderingar. Länder som urvattnar vårt gemensamma lagstyre och EU:s grundläggande principer måste utmanas med den nya rättstatsmekanismen för konditionalitet som äntligen finns på plats. Nu gäller det att se till att den faktiskt också används.</p><p>Fru talman! Vi lever i en svår tid. Just därför måste vi ta fasta på alla möjligheter till ökad frihet, växande välstånd och renare miljö som finns i vårt land och i världen. En del av svaret finns i EU. Europa är i ett läge där en stark svensk röst kanske är viktigare än någonsin. Moderaterna erbjuder detta. Vi vet vad vi vill, både i Sverige och i Europa.</p>",
    "intressent_id": "0718034011110",
    "rel_dok_id": "",
    "replik": "N",
    "systemdatum": "2021-05-05 14:58:56"
  }
}