{
  "anforande": {
    "dok_hangar_id": "5126914",
    "dok_id": "H90992",
    "dok_titel": "Protokoll 2021/22:92 Fredagen den 1 april",
    "dok_rm": "2021/22",
    "dok_nummer": "92",
    "dok_datum": "2022-04-01 00:00:00",
    "avsnittsrubrik": "Svar på interpellation 2021/22:360 om brottsvågen mot företagare",
    "underrubrik": "",
    "kammaraktivitet": "interpellationsdebatt",
    "anforande_id": "d7d31b83-38ee-ec11-916f-901b0eac4c70",
    "anforande_nummer": "2",
    "talare": "Thomas Morell (SD)",
    "parti": "SD",
    "anforandetext": "<p>Fru talman! Jag tackar statsrådet för svaret. Jag vill börja med att kommentera lite grann av det som sas på slutet. Det är viktigt att man anmäler brott. Är inte brottet anmält finns det inte. Då kan polisen inte heller prioritera.</p><p>Men det finns ett annat bekymmer i det här. Den bild som regeringen lämnar av hur situationen ser ut stämmer inte överens med det som företagare upplever. Det står så här i svaret: \"Regeringen ser mycket allvarligt på all form av organiserad brottslighet och arbetar för att de brottsbekämpande myndigheterna ska ha effektiva verktyg och resurser att bekämpa brottsligheten.\" Detta står i rak motsats till hur företagen upplever det.</p><p>I den undersökning som gjordes säger en tredjedel av företagen att de aldrig polisanmäler. Det kan man jämföra med 2017, då det var en femtedel. År 2017 uppgav 57 procent att de att anmälde alla brott de drabbades av. I år är samma siffra 29 procent. Vidare tycker bara var fjärde företagare att polisnärvaron är tillräcklig. En femtedel säger sig ha övervägt att lägga ned sin verksamhet på grund av brott. </p><p> STYLEREF Kantrubrik \\* MERGEFORMAT Svar på interpellationer</p><p>Majoriteten av dem som inte anmäler brott ser ingen poäng med det, och det är här faran finns. Man tycker inte att det är någon idé att anmäla till polisen att man blivit utsatt för ett brott. Då hamnar man i en ond spiral. Eftersom brotten inte blir anmälda sätter polisen inte heller in ökade resurser. Det kan även tas felaktiga beslut från regeringens sida. Inbrott och bränslestöld är vanliga brott som företagen utsätts för. Undersökningen gjordes i januari i år.</p><p>Jag besökte trafikpolisen i onsdags. Det var för övrigt på den enhet där jag själv gjorde praktiken en gång i tiden. De första två fordon som de fick in på morgonen stod kvar när jag lämnade kontrollplatsen. Det var rätt omfattande brott som de två hade gjort sig skyldiga till, så de fick inte fortsätta. Jag vet inte hur det slutade, men polisen hade att göra med dessa två bilar.</p><p>Mitt i detta kom det in en tredje bil. Jag pratade med föraren, som berättade att det hade stulits bränsle ur bilen på natten. I det här fallet var det 100 liter. Det motsvarar med rådande prisnivå 2 642 kronor. Bara några dagar innan hade det stulits 300 liter ur samma bil till ett värde av 7 926 kronor. Det gör att 10 568 kronor har runnit ut fel väg ur bränsletanken på det fordonet.</p><p>Det är här ett av de stora bekymren för åkeriföretag, jordbrukare, maskinentreprenörer och så vidare. Deras fordon är i stort sett rullande reservdelsförråd eller bränsledepåer som man stjäl bränsle ur. Med tanke på volymerna är det inte troligt att det är med personbilar man har varit där och stulit. Det krävs lite större fordon för att hämta ut 300 liter.</p><p>Tidigare i veckan träffade jag maskinentreprenörer i Sundsvall. De upplever precis samma sak. De sa att det inte är någon idé att polisanmäla. Den bild som regeringen ger i interpellationssvaret stämmer inte med det som företagen upplever. De upplever att de inte får hjälp och stöd av myndigheterna.</p>",
    "intressent_id": "0880018341619",
    "rel_dok_id": "H910360",
    "replik": "N",
    "systemdatum": "2022-06-17 14:25:29"
  }
}