{
  "anforande": {
    "dok_hangar_id": "5097966",
    "dok_id": "H809125",
    "dok_titel": "Protokoll 2020/21:125 Fredagen den 21 maj",
    "dok_rm": "2020/21",
    "dok_nummer": "125",
    "dok_datum": "2021-05-21 00:00:00",
    "avsnittsrubrik": "Svar på interpellationerna 2020/21:654 och 655 om agerande mot tvångsgifte",
    "underrubrik": "",
    "kammaraktivitet": "interpellationsdebatt",
    "anforande_id": "100013ec-3316-ec11-9160-901b0e9b71a0",
    "anforande_nummer": "6",
    "talare": "Sara Gille (SD)",
    "parti": "SD",
    "anforandetext": "<p>Fru talman! Snart stundar sommarlovet för många skolbarn. Min dotter är 16 år; hon ska fylla 17 i höst. Det ska badas, solas, spelas en massa bollsporter och göras en massa annat skoj som en normal tonåring ska se framför sig inför skollovet. Det är en tid av återhämtning och glädje. För andra innebär det dock tyvärr något helt annat.</p><p>Tyvärr belastas barn- och ungdomspsykiatrin med tonårsflickor som i förtvivlan inte vågar åka på semester med sina föräldrar eftersom de är rädda för att bli bortgifta. Jag har, som jag sa i mitt första anförande, flera släktingar som har blivit bortgifta, och det är någonting som troligtvis kommer att föras vidare till nästa generation.</p><p>Det här är en kultur som vi måste få stopp på i Sverige. Ingen person över huvud taget ska tvingas att ingå ett äktenskap som den själv inte har valt. Att själv bestämma vem man ska gifta sig med är en grundläggande rättighet i Sverige. Statsrådet säger själv att detta ska gälla alla, men det gör ju tyvärr inte det.</p><p></p><p>Fru talman! Flera arrangerade äktenskap som ingåtts i Sverige har använts för att ge kriminella nätverk mer makt. I Göteborgs getton finns det till exempel klaner som arrangerar äktenskap just för att utvidga sin makt.</p><p>Detta visade Amandakommissionen på. Amandakommissionen tillkom efter att en tolvårig flicka vid namn Amanda giftes bort med en vuxen man. Hon våldtogs, och till följd av våldtäkterna födde hon sedan ett barn som förövaren fick vårdnaden om. Detta var en tolvårig flicka som borde ha fokuserat på skolan i stället för att leva under en mans förtryck.</p><p>Fru talman! Till följd av Amandakommissionen presenterade Göteborgs kommunstyrelse en studie som ytterligare belyser den djupa och allvarliga problematiken kring hedersförtryck. I denna studie kan man läsa om 42 kända fall av hedersförtryck i kommunen. Då kan man också tänka sig hur stort mörkertalet är.</p><p>Det är olagligt och förenat med straffansvar att lura någon hemmahörande i Sverige in i ett äktenskap, men trots detta sker det. Även om få döms för det i Sverige ser vi en utveckling där allt fler unga känner att de inte kan välja partner fritt.</p><p>Sverige måste sätta ned foten ordentligt och visa tydligt att man inte tvingas att ingå äktenskap mot sin vilja här i landet. Det regeringen gör nu är för lite, och det är på tok för sent. Lagen måste skärpas och straffen bli hårdare.</p><p>Därför skulle jag vilja fråga statsrådet: Varför ger brott mot invandrarkvinnor så låga straff? Anser Morgan Johansson att vi är mindre värda?</p>",
    "intressent_id": "0338088431726",
    "rel_dok_id": "H8C120210521ip",
    "replik": "N",
    "systemdatum": "2021-09-15 16:48:27"
  }
}