{
  "anforande": {
    "dok_hangar_id": "5005913",
    "dok_id": "H6099",
    "dok_titel": "Protokoll 2018/19:9 Torsdagen den 18 oktober",
    "dok_rm": "2018/19",
    "dok_nummer": "9",
    "dok_datum": "2018-10-18 00:00:00",
    "avsnittsrubrik": "Allmänpolitisk debatt (forts. från prot. 8)",
    "underrubrik": "Sjukvård och välfärdsfrågor",
    "kammaraktivitet": null,
    "anforande_id": "8000486f-80e6-e811-910f-901b0eac4c70",
    "anforande_nummer": "68",
    "talare": "Pia Steensland (KD)",
    "parti": "KD",
    "anforandetext": "<p>Fru talman! Att andas och att äta är grundläggande behov som de flesta av oss har lyxen att ta för givna. Så borde det vara för alla, men för vissa personer med funktionsnedsättning är det i dag tyvärr allt annat än självklart att de får den hjälp som de behöver i fråga om de mest grundläggande behoven.</p><p>LSS - lagen om stöd och service till vissa funktionshindrade - är en rättighetslagstiftning. Det är en frihetsreform som har höjt livskvaliteten för många människor. Inte minst rätten till personlig assistans har gett många en chans att leva som andra.</p><p>LSS infördes 1994. För varje år har antalet personer som omfattas av lagen ökat - fram till 2016. Då gav den socialdemokratiskt ledda regeringen i uppdrag till Försäkringskassan att minska antalet assistanstimmar. Konsekvensen har blivit förödande.</p><p>Ungefär 1 700 personer med omfattande behov har förlorat sin assistans helt eller fått avsevärt färre timmar. Allt fler personer får dessutom avslag på sin första ansökan. För oss kristdemokrater är situationen fullständigt oacceptabel.</p><p>Vi får aldrig glömma att det bakom varje siffra finns en människa, en person som behöver hjälp för att klara sin vardag. Kanske är det ett litet barn med en medfödd funktionsnedsättning som gör att andningen hämmas av slem som samlas i lungorna. Kanske är det en tonåring med autism och utåtagerande beteende som behöver hjälp för att kunna kommunicera med omvärlden. Kanske är det en kvinna mitt i livet som plötsligt drabbats av en svår stroke eller skadats allvarligt i en trafikolycka.</p><p>Fru talman! För dessa personer är myndighetens bedömning av hur många timmar som krävs för hjälp med så kallade grundläggande behov avgörande. Om den totala tiden överstiger 20 timmar per vecka har man rätt till assistans via Försäkringskassan.</p><p>Tänk er en person som har så svårt att tugga och svälja att näringen behöver tillföras via en sond! Personen behöver hjälp med hela processen, som kanske tar 15-20 minuter. Men dagens tuffare bedömning tar inte hänsyn till hela den tid som proceduren tar. Nej, i stället bryts processen ned i delsteg, och bara de moment som anses vara integritetskänsliga eller av mycket privat karaktär räknas som grundläggande behov. Att koppla på och av sonden räknas vanligtvis som ett grundläggande behov, däremot inte tiden då näringen förs genom sonden. Det är det steg som faktiskt tar längst tid.</p><p> STYLEREF Kantrubrik \\* MERGEFORMAT Allmänpolitisk debattSjukvård och välfärds-frågor</p><p>Effekten av den striktare bedömningen är att antalet assistanstimmar minskar, ofta till strax under 20 timmar. Det medför att den beviljade assistanstiden i praktiken inte räcker till för att utföra insatsen - detta trots att hjälpbehovet ofta har sett precis likadant ut under flera år, kanske under hela livet. Det är bara myndighetens bedömning som är förändrad.</p><p>När drabbade och anhöriga påpekar det orimliga i nedskärningarna möts de ofta av orden: Att insatsen inte går att utföra i praktiken är ingenting som vi kan ta hänsyn till i vår bedömning.</p><p>Den akuta LSS-krisen pågår här och nu. För varje dag som går är det ännu fler liv och familjer som trasas sönder. Syftet med LSS var att ge många människor rätt att leva, inte bara överleva. Men i dag har vi i stället en situation där många måste föra en kamp mot myndighetsbeslut för rätten att överleva. Det är en situation som vi kristdemokrater inte kan acceptera vare sig som företrädare i politiken eller som medmänniskor.</p><p>Fru talman! Det är uppenbart att åtgärder krävs omgående för att hjälpa de personer som har hamnat i kläm. Det är därför glädjande att alla partier, från vänster till höger, under valrörelsen lovade att vidta åtgärder mot krisen. Min önskan och vädjan till alla ledamöter i socialutskottet är därför att vi ska kunna enas runt det utskottsinitiativ som vi kristdemokrater har lagt fram för att driva LSS-frågan i den riktning som alla partier nu har sagt sig vilja göra. Låt oss tillsammans göra vad vi kan för att lösa den akuta krisen, för de drabbade kan inte vänta längre!</p>",
    "intressent_id": "0465804601318",
    "rel_dok_id": null,
    "replik": "N",
    "systemdatum": "2018-11-12 14:40:27"
  }
}