{
  "anforande": {
    "dok_hangar_id": "5139834",
    "dok_id": "H909134",
    "dok_titel": "Protokoll 2021/22:134 Måndagen den 20 juni",
    "dok_rm": "2021/22",
    "dok_nummer": "134",
    "dok_datum": "2022-06-20 00:00:00",
    "avsnittsrubrik": "Ökad kontroll vid verkställighet av fängelsestraff med fotboja",
    "underrubrik": "",
    "kammaraktivitet": "ärendedebatt",
    "anforande_id": "483efaec-3143-ed11-9177-901b0eac4c70",
    "anforande_nummer": "105",
    "talare": "Ingemar Kihlström (KD)",
    "parti": "KD",
    "anforandetext": "<p>Fru talman! Dagens situation med överfulla fängelser och dömda brottslingar som inte påbörjar avtjänandet av sina straff utan i stället kan fortsätta med brottsliga gärningar är oacceptabel. Naturligtvis vilar ansvaret också på tidigare regeringars planering. Men vi kan konstatera att regeringen och kanske främst justitieminister Morgan Johansson, trots stora utfästelser på många området, inte har levererat i tillräcklig omfattning vad gäller kriminalvårdsplatser under de snart åtta år som en S-ledd regering har haft ansvaret för Sveriges rättspolitik.</p><p>Mycket snack, många presskonferenser och flitigt twittrande verkar ha haft högre prioritet för justitieministern än att omsätta det man talar om i praktisk handling. Det ser vi bland annat nu när vi står med en akut kapacitetsbrist när det gäller fängelseplatser, och det måste hanteras. Sverige behöver en ny regering. Sveriges befolkning har möjlighet att se till att det blir verklighet den 11 september. Vi kristdemokrater är redo att ta över ansvaret.</p><p>Fru talman! Ett sätt att skapa platser inom kriminalvården är att öka möjligheten för dömda att avtjäna sina straff med fotboja. Kristdemokraterna instämmer i bedömningen i propositionen; det finns skäl att i viss mån öka möjligheterna för dömda att avtjäna sina straff med just fotboja. Det kan leda till en något minskad beläggningsgrad och till att Kriminalvårdens resurser används mer effektivt.</p><p>Det är dock viktigt att det finns tillräckliga möjligheter för Kriminalvården att vidta de kontrollåtgärder som är nödvändiga för att säkerställa säkerheten och tryggheten för brottsoffer och andra medborgare i den dömdes närhet.</p><p>Kriminalvården föreslås få möjlighet att besluta om vistelseförbud, och det skapas, som vi ser det, möjlighet för Kriminalvården att göra begränsningar i den dömdes möjlighet att röra sig.</p><p>Den utökade möjligheten för Kriminalvården att pröva om ett fängelsestraff ska kunna verkställas med fotboja innebär ingen ändring av de krav som ställs för att den dömde ska få göra det. Liksom tidigare ska Kriminalvården göra en lämplighetsbedömning. Om det finns särskilda skäl som talar mot verkställigheten ska beslut om fotboja inte fattas. Särskilda skäl kan till exempel finnas om brottet riktats mot en person som den dömde delar bostad med. Dessutom ska en person som är över 18 år och sammanbor med en person som ska avtjäna straff med fotboja tillfrågas om denne samtycker till att verkställigheten sker i bostaden.</p><p>Fru talman! Trots att vi instämmer i intentionerna i propositionen anser vi att ytterligare begränsningar borde införas i samband med det som föreslås i denna proposition. Våld i nära relationer förekommer även i fall där brottsoffer och förövare inte bor tillsammans och mellan närstående som inte har en parrelation, till exempel vid hedersrelaterade brott.</p><p>Kristdemokraterna anser därför, likt hela utskottet förutom Socialdemokraterna, att det bör krävas samtycke för verkställighet av fängelsestraff med fotboja i de fall den dömda personen har dömts för våld och hot mot en närstående som man inte delar bostad med eller är i en parrelation med, till exempel vid hedersrelaterade brott. Det har resulterat i ett förslag om tillkännagivande till regeringen.</p><p> STYLEREF Kantrubrik \\* MERGEFORMAT Ökad kontroll vid verkställighet av fängelsestraff med fotboja</p><p>Kristdemokraterna anser också att en central aspekt när det gäller vistelseförbud bör vara att säkerställa brottsdrabbades intresse av att inte behöva konfronteras med sina förövare under strafftiden. Vi anser därför att de områden som beläggs med vistelseförbud bör vara större än den omedelbara närheten kring ett brottsoffers bostad.</p><p>Även den här åsikten delas av en klar majoritet i utskottet, som även här föreslår ett tillkännagivande till regeringen.</p><p>Fru talman! Platsbristen inom Kriminalvården löser man inte över en natt. De byggprojekt som inletts och de som finns i planeringen ger visserligen en välkommen ökning av antalet platser, men de kommer att vara i praktiskt bruk först om flera år. Nu när också de planerade temporära lösningarna med moduler, tänkta att användas som en överbryggande åtgärd, tar lång tid att få på plats behöver Sverige hitta andra vägar för att skapa ytterligare anstaltsplatser för dem som döms.</p><p>Bland annat måste insatserna intensifieras för att se till att medborgare från andra länder som sitter i svenska fängelser överförs till de länder de kommer ifrån. Det gäller medborgare från andra EU-länder men naturligtvis också medborgare från länder utanför EU.</p><p>Som vi kristdemokrater argumenterat för under lång tid är det också dags att på allvar se över möjligheterna för Sverige att hyra anstaltsplatser utomlands.</p><p>Det finns exempel på länder i vårt närområde som gjort det när platserna i det egna landet inte varit tillräckligt många. Norge hade avtal med Nederländerna för några år sedan. Danmark har likt Sverige akut platsbrist, som nämnts i debatten här, och har nyligen upprättat ett avtal med Kosovo.</p><p>När man frågar Kriminalvårdens generaldirektör om det här säger han att det är en politisk fråga. Den behöver ges en ny inriktning, så det är verkligen dags att se över detta alternativ på djupet. Det gör vi kristdemokrater och även sverigedemokrater och moderater i en gemensam reservation. Situationen med stor brist på anstaltsplatser borde stämma till eftertanke hos fler partier.</p><p>Mot bakgrund av det här yrkar jag bifall till reservation 5. Jag ställer mig naturligtvis bakom de tillkännagivanden från utskottsbehandlingen som föreslås riktas till regeringen.</p><p>(Applåder)</p><p>I detta anförande instämde Hans Eklind (KD).</p>",
    "intressent_id": "0828001951212",
    "rel_dok_id": "H901JuU42",
    "replik": "N",
    "systemdatum": "2022-10-03 17:42:39"
  }
}