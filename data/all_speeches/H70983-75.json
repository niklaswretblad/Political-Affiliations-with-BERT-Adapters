{
  "anforande": {
    "dok_hangar_id": "5057355",
    "dok_id": "H70983",
    "dok_titel": "Protokoll 2019/20:83 Fredagen den 6 mars",
    "dok_rm": "2019/20",
    "dok_nummer": "83",
    "dok_datum": "2020-03-06 00:00:00",
    "avsnittsrubrik": "Svar på interpellationerna 2019/20:307 och 308 om RUT-avdraget",
    "underrubrik": "",
    "kammaraktivitet": "interpellationsdebatt",
    "anforande_id": "0e6d76a3-a984-ea11-9134-0090facf175a",
    "anforande_nummer": "75",
    "talare": "Tony Haddou (V)",
    "parti": "V",
    "anforandetext": "<p>Fru talman! Frågan är: Varför skickar man ut utredningen på remiss? Här får ni i januarigänget helt enkelt hejda er. Januariavtalet handlar väldigt lite om vad som är bra för Sverige. Det finns inga som helst skäl för att höja taket för RUT och utvidga tjänsterna till att omfatta fler. Vissa tjänster i förslaget är ganska parodiska men samtidigt provocerande.</p><p>Det finns tvärtom uppenbarligt väldigt många skäl att backa tillbaka dåliga och kostsamma särlösningar. Jag tycker att Riksrevisionens rapport om RUT-avdraget, som Ulla Andersson nämnde, visar konsekvenserna väldigt tydligt. RUT-reformen är väldigt dyr och ineffektiv och når inte riktigt upp till något slags syfte eller träffsäkerhet.</p><p>Det är dels en mycket dyr arbetsmarknadsåtgärd, dels missar RUT-avdraget sin tänkta målgrupp. Vi har genom tiderna hört RUT-försvararna upprepa att RUT skulle vara självfinansierande. Det är den inte. RUT skulle strypa svartjobben. Det gjorde den inte helt. RUT skulle avlasta slitna småbarnsföräldrar. Det gör den inte. Av RUT-köparna har 69 procent inte ens barn hemma.</p><p> STYLEREF Kantrubrik \\* MERGEFORMAT Svar på interpellationer</p><p>RUT-avdraget har alldeles för låg effektivitet och mycket höga kostnader när det kommer till att skapa jobb. Reformen äter upp våra gemensamma skattepengar. I den sektorn får skattebetalarna betala nästan 2 miljoner kronor för varje tjänst. Det motsvarar tre fyra jobb i välfärden.</p><p>RUT är alltså dyrt och ineffektivt. Vill man skapa jobb med skattepengar finns det betydligt billigare och mer effektiva vägar. Det kan till exempel ske genom att anställa fler inom välfärden i allmänhet eller inom hemtjänsten i synnerhet. Det ger betydligt fler anställningar och just det som efterfrågas runt om i landet av kommunerna.</p><p>Jag tror att de flesta föredrar att betala skatt för fler arbetskamrater i välfärden, till hemtjänsten eller vården, framför att se sina inbetalade skattepengar bekosta blomvattning eller poolrengöring i de välbeställdas hem. I stället för att Danderydsborna får göra skatteavdrag för att få blommorna vattnade när de är på semester skulle vi kunna ge landets sjuksköterskor, lärare och undersköterskor fler arbetskamrater. Vi skulle kunna stärka både hemtjänsten och socialtjänsten i landets kommuner som behöver de pengarna mycket mer.</p><p>Det handlar ytterst om ett politiskt val. Ska skattemedel genom riktade bidrag gå till ommöblering i privatpersoners hem, eller ska skattepengar gå till något annat, exempelvis till att anställa fler inom välfärden? För oss i Vänsterpartiet är det självklart. Vi kommer att kämpa för jämlikhet och strida för att välfärden ska få mer resurser. Vi kommer också att strida mot den medvetna orättvisa resursfördelningen - varje krona som styrs om till RUT hade kunnat satsas på ett helt annat ställe i ekonomin. Det är ytterst ett politiskt val.</p><p>Som arbetsmarknadsåtgärd har Arbetsmiljöverket gång på gång larmat om den dåliga arbetsmiljön inom RUT-branscherna. Av de över 500 städföretag som granskats har 4 av 5 exempelvis stora brister i arbetsmiljön. Det handlar om arbeten som präglas av splittrade arbetsdagar, antingen korta eller deltider generellt, stress, osäkra anställningar, obetald restid och så vidare. Det är en bransch där arbetsgivarna alltid prioriterar kundernas behov mer än arbetsmiljön. Något obefintligt prioriterat är facklig anslutningsgrad eller kollektivavtal inom branschen. Inte särskilt många företag inom den branschen har det.</p>",
    "intressent_id": "0920901966627",
    "rel_dok_id": "H7C120200306ip",
    "replik": "N",
    "systemdatum": "2020-04-22 16:58:56"
  }
}