{
  "anforande": {
    "dok_hangar_id": "5119559",
    "dok_id": "H90965",
    "dok_titel": "Protokoll 2021/22:65 Fredagen den 4 februari",
    "dok_rm": "2021/22",
    "dok_nummer": "65",
    "dok_datum": "2022-02-04 00:00:00",
    "avsnittsrubrik": "Särskild debatt om de höga elpriserna i Sverige",
    "underrubrik": "",
    "kammaraktivitet": "",
    "anforande_id": "17fad202-ccc0-ec11-9167-901b0eac4c78",
    "anforande_nummer": "3",
    "talare": "Elisabeth Svantesson (M)",
    "parti": "M",
    "anforandetext": "<p>Fru talman! Den här vintern har många människor kämpat med skyhöga elräkningar. Allra hårdast har kanske barnfamiljer med små marginaler och väldigt många pensionärer haft det. När jag för någon månad sedan pratade med 73-årige Christer från Skåne uttryckte han förtvivlan. Halva hans pension skulle gå till att betala elräkningen. Han är dessvärre inte ensam. Elpriserna har under den här vintern gröpt hål i tusentals människors plånböcker. Många har mycket svårt att betala sin elräkning.</p><p>Fru talman! Jag menar att ingen ska behöva slå av sitt element eller sluta duscha eller dammsuga när det är kallt om vintern. Sverige är inget u-land. Det här kan inte vara Sverige 2022.</p><p>Varför har vi då hamnat här? Det finns naturligtvis flera orsaker, men den främsta handlar om regeringens och Socialdemokraternas misslyckade energipolitik. Under de senaste åren har Socialdemokraterna lagt ned fyra väl fungerande kärnkraftsreaktorer. Det är inte bara kapitalförstöring av gigantiska mått. Det drabbar också hushållen genom mycket höga elpriser.</p><p>Häromdagen presenterades forskning som visar att elpriserna hade varit någonstans mellan 30 och 45 procent lägre i södra Sverige om de två Ringhalsreaktorerna inte stängts som följd av politiska beslut. Här vilar, fru talman, ett mycket stort ansvar på Socialdemokraterna, Vänsterpartiet, Centerpartiet och Miljöpartiet. I den här kammaren röstade vi för två år sedan med 174 röster mot 175 för ett förslag om att inte avveckla reaktorerna. Förslaget fick alltså inte majoritet. Nu är vi där vi är.</p><p>Fru talman! I Tyskland, som har gjort precis som Socialdemokraterna så gärna vill, avvecklar man nu kärnkraften i marschfart. Resultatet är Europas högsta elpriser. Dessutom ökar utsläppen eftersom man är beroende av både kol och rysk gas.</p><p>I december presenterade Moderaterna ett förslag om att kompensera <em>alla</em> hushåll. Vi tycker inte att det är rimligt att staten går med gigantiska vinster under en rekordkall vinter, och därför ska dessa pengar gå tillbaka till hushållen.</p><p></p><p>Jag är glad att regeringen agerade och såg ett behov. Men det hade inte hänt om inte Moderaterna och andra oppositionspartier pressat på. Mitt problem med regeringens förslag är att inte alla hushåll får ta del av kompensationen, och det handlar inte om att det ska gå fortare utan om att regeringen inte vill kompensera alla, till exempel pensionärer i lägenheter.</p>",
    "intressent_id": "0899112324519",
    "rel_dok_id": "",
    "replik": "N",
    "systemdatum": "2022-04-20 19:05:27"
  }
}