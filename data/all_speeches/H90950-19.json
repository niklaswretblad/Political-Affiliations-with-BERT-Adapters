{
  "anforande": {
    "dok_hangar_id": "5116276",
    "dok_id": "H90950",
    "dok_titel": "Protokoll 2021/22:50 Tisdagen den 11 januari",
    "dok_rm": "2021/22",
    "dok_nummer": "50",
    "dok_datum": "2022-01-11 00:00:00",
    "avsnittsrubrik": "Svar på interpellation 2021/22:154 om återinförande av skatter",
    "underrubrik": "",
    "kammaraktivitet": "interpellationsdebatt",
    "anforande_id": "bae9f32a-ad98-ec11-916c-901b0e9b71a0",
    "anforande_nummer": "19",
    "talare": "Boriana Åberg (M)",
    "parti": "M",
    "anforandetext": "<p>Fru talman! Jag tackar ministern för svaret.</p><p></p><p>Anledningen till att jag ställde denna interpellation var de massiva kraven från starka socialdemokratiska röster på återinförande av skadliga skatter, skatter som tidigare avskaffats för att de varit kontraproduktiva.</p><p>Några exempel: De tunga socialdemokratiska distrikten i Stockholms stad, Göteborg och mitt hemlän Skåne har beslutat att återinföra fastighetsskatten, samma skatt som drev pensionärer och änkor från sina hem.</p><p>LO vill se höjd kapitalskatt och återinförd arvs- och gåvoskatt, samma skatt som Göran Persson avskaffade med stöd av alla partier i riksdagen.</p><p>Socialdemokraternas arbetsgrupp för fördelningspolitik, ledd av dåvarande finansministern Magdalena Andersson, kom fram till att skattehöjningar och införande av nya skatter är vägen till jämlikhet och rättvisa. Störst uppmärksamhet i gruppens rapport fick den så kallade miljonärsskatten, som träffade bland annat sparande på investeringssparkonton. Som genom ett trollslag med ett magiskt trollspö förvandlades människor som i decennier avstått konsumtion för att spara till sin pension plötsligt till miljonärer som skulle straffbeskattas.</p><p>Även den nuvarande finansministern Damberg har utlovat höjd skatt för de rika, någon han återkommer till i svaret på mina frågor. \"När samhället behöver bli starkare kan de allra rikaste bidra mer till välfärden än i dag\", säger finansministern.</p><p>Har inte Socialdemokraterna lärt sig läxan? Inte ens en 100-procentig beskattning av de allra rikaste kan förändra situationen till det bättre. Och vilka är \"de allra rikaste\"?</p><p>Sverige blir starkare när fler tar steget från bidrag till arbete. Det behövs en bred skattebas, inte återinförande av skadliga skatter. Det behövs riktiga jobb och företag som erbjuder dessa. Det är investeringarna och värdeskapandet i företagen som skapar välståndet. Det är inget som regeringen kan kommendera fram. Däremot har man visat sig skicklig på att hämma företagens vilja och förmåga att investera och skapa arbetstillfällen och välstånd.</p><p>Ytterligare ett steg i denna riktning som verkligen oroar är när finansministern säger att det förestår förändringar i kapitalbeskattningen. Tillgång till investeringskapital är helt avgörande för såväl nya som växande företag, och brist på kapital är ofta den mest begränsande faktorn.</p><p>Kapitalbeskattningen är mer än andra skatter utsatt för jämförelse med andra länder. Om den höjs flyttas investeringar från svenska företag till utländska. Detta leder till försämrade förutsättningar för svenska företag och färre jobb, i en tid då det är väldigt viktigt att få in fler människor i arbete. Den omedelbara följden av färre jobb och minskade skatteintäkter är mindre pengar till den offentliga välfärden - alltså precis tvärtemot den effekt som ministern säger sig vilja uppnå.</p>",
    "intressent_id": "0105632258713",
    "rel_dok_id": "H910154",
    "replik": "N",
    "systemdatum": "2022-02-28 16:44:06"
  }
}