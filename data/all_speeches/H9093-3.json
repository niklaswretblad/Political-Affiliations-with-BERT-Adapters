{
  "anforande": {
    "dok_hangar_id": "5104506",
    "dok_id": "H9093",
    "dok_titel": "Protokoll 2021/22:3 Onsdagen den 15 september",
    "dok_rm": "2021/22",
    "dok_nummer": "3",
    "dok_datum": "2021-09-15 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "3db9bf8e-782b-ec11-915b-901b0eac4c78",
    "anforande_nummer": "3",
    "talare": "Jimmie Åkesson (SD)",
    "parti": "SD",
    "anforandetext": "<p>Herr talman! Sju år av fagra tal. Sju år av löften som aldrig har genomförts, och vi står här med facit. Vi står här med en otrygghet som sprider sig som en löpeld genom landet. Platser där vi växte upp, platser där vi kände oss trygga, är i dag på många håll runt om i landet fullkomligt söndertrasade av otrygghet och misär.</p><p>En våg av dödsskjutningar och andra grova våldsbrott sveper över landet. Bara under augusti begicks tio dödsskjutningar. Det är den högsta siffra som uppmätts för en enskild månad sedan vi började mäta. Det finns över 250 öppna mordutredningar bara i Stockholm. Skottlossning på allmän plats bland oskyldiga medborgare pågår mer eller mindre oavbrutet.</p><p>Lägg till detta alla bortglömda vardagsbrott som inte ger stora rubriker: inbrott i hem och i bilar, cyklar som stjäls, bedrägerier, hot och ofredanden från högljudda så kallade ungdomsgäng, barn som blir rånade på kläder och värdesaker och utsätts för sexuella övergrepp och så vidare.</p><p>Kriminella gäng tar över gator, kvarter och hela stadsdelar. För bara någon vecka sedan drabbade två klaner samman i Lund. De gjorde upp utanför akuten mitt på ljusa dagen. Man tror ju knappt att det är sant, herr talman. Skräcken och rädslan håller på att vinna.</p><p>Allt det här leder naturligtvis till mer av otrygghet. Det gör att vanligt, hederligt folk tvingas anpassa sina liv - inte utifrån hur de själva vill leva sina liv utan utifrån hur de kriminella bestämmer att de ska leva.</p><p>Sverige får inte fortsätta kapitulera inför empatilösa individer som hör hemma bakom lås och bom. Och vi måste, herr talman, våga se verkligheten som den faktiskt är.</p><p>Den nyss presenterade Brårapporten om brottslingars bakgrund ger en del nyttiga ledtrådar. En majoritet, alltså de allra flesta, av alla brottsmisstänkta utgörs av personer med utländsk bakgrund. En majoritet av dem som är misstänkta för grov kvinnofridskränkning och en majoritet av alla misstänkta för våldtäkt utgörs av personer med utländsk bakgrund. Bland män som är andra generationens invandrare med bakgrund i Afrika var nästan var tredje person misstänkt för brott under mätperioden 2015-2018. Det är en mätperiod på fyra år. Var tredje.</p><p></p><p>Det här har regeringar, både den vi har nu och de vi haft tidigare, blundat för i decennier och sopat under mattan. Man har vägrat utreda därför att Stefan Löfven och de andra helt enkelt inte ville veta vad de har ställt till med för Sverige och för svenskarna. Men hur obekvämt det än är för övriga partier i den här församlingen, herr talman, är det ett faktum att vi hade rätt och ni hade fel. Det är så enkelt. Och när vi får möjlighet att styra Sverige kommer vi inte bara att ha rätt. Vi kommer också att göra rätt.</p><p>Sverige har 300 000 fattigpensionärer, och de allra flesta av dem är kvinnor. En majoritet av svenskarna är oroliga för sin pension. Vi har en av Europas högsta pensionsåldrar, samtidigt som vi har ett av Europas högsta skattetryck. Det är inte värdigt ett välfärdsland som Sverige att behandla sina gamla på det sättet - det är faktiskt ren ynkedom.</p><p>Jag kan och vill, herr talman, här och nu avge ett löfte till Sveriges alla nuvarande och blivande pensionärer. Pensionerna blir en avgörande fråga för oss i framtida samarbeten. Den som söker Sverigedemokraternas stöd bör således dela den prioriteringen.</p><p>I detta sammanhang, herr talman, är det såklart helt centralt att fler i Sverige jobbar. Men det som skulle bli Europas lägsta arbetslöshet är nu i stället en av Europas högsta. Det går inte att blunda längre. Vi har 700 000 invandrare i det här landet som inte är självförsörjande. Det säger sig självt, herr talman, att detta skapar oerhörda obalanser i välfärden och i alla delar av samhället.</p><p>Vi behöver en ny regering!</p><p>(Applåder)</p>",
    "intressent_id": "051207517226",
    "rel_dok_id": "",
    "replik": "N",
    "systemdatum": "2021-10-12 18:22:35"
  }
}