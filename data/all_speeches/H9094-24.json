{
  "anforande": {
    "dok_hangar_id": "5104666",
    "dok_id": "H9094",
    "dok_titel": "Protokoll 2021/22:4 Torsdagen den 16 september",
    "dok_rm": "2021/22",
    "dok_nummer": "4",
    "dok_datum": "2021-09-16 00:00:00",
    "avsnittsrubrik": "Svar på interpellation 2020/21:887 om oskyldiga offer",
    "underrubrik": "",
    "kammaraktivitet": "interpellationsdebatt",
    "anforande_id": "f4c0f047-4549-ec11-915f-901b0eac4c70",
    "anforande_nummer": "24",
    "talare": "Justitie- och migrationsministern Morgan Johansson (S)",
    "parti": "S",
    "anforandetext": "<p>Fru talman! Det där var fyra minuter av personangrepp, och det var kanske inte annat att vänta av Tobias Andersson. Det brukar låta ungefär på det sättet.</p><p>Vår uppfattning är tydlig, nämligen att gängkriminaliteten som sådan är ett gissel i samhället. Den är ett av våra allra största samhällsproblem. Den är inte något som bara uppstod i går, förra året eller för ett par år sedan, utan den har sina rötter långt tillbaka, åtminstone 15-20 eller kanske 25 år tillbaka.</p><p>Jag är uppväxt i nordvästra Skåne, strax utanför Helsingborg. Jag vet mycket väl att när Hells Angels och Bandidos en gång etablerade sig där i början av 90-talet, 1993, började gängkonflikterna nästan omedelbart - också med skjutvapen, handgranater och annat. Sedan växte det där på sig efter hand, för man tog inte i detta som man borde ha gjort på 90-talet. Så småningom bildades fler och fler gäng.</p><p>Jag påstår att det vi gör nu borde man ha gjort redan på 90-talet, för då hade man kvävt det här i sin linda. Det gjorde man inte, och då får vi göra det nu. Det kommer att ta lite längre tid, kosta lite mer pengar och vara lite svårare, men jag är helt övertygad om att vi kommer att klara det.</p><p>Det var därför som vi när vi tillträdde 2014 lade om kriminalpolitiken. Vi kom in i en situation då alliansregeringen hade skurit ned på polisutbildningen med 90 procent på två år för att finansiera sina skattesänkningar. Det var den politiken som den regeringen förde. Min uppgift blev då att vrida om det där och lägga om politiken.</p><p>Sedan dess har vi mer än fördubblat polisutbildningen. Vi har startat två nya polisutbildningar, en i Malmö och en i Borås, och har nu rekordmånga som utbildar sig till polis. Vi har skärpt straffen kraftigt. Förra året dömde svenska domstolar ut sammanlagt 11 500 fängelseår. Det är en ökning med 40 procent de senaste tre åren. Alla de straffskärpningar som vi genomförde under förra mandatperioden har fått genomslag.</p><p>Svenska domstolar dömer både fler och hårdare än vad man gjorde tidigare. Vi har nu fler frihetsberövade än någonsin - vi har nästan 7 000 i häkten och på anstalt. Det är 1 000 fler på bara ett par år. Folk som tidigare sprang runt med vapen på stan sitter nu i buren.</p><p> STYLEREF Kantrubrik \\* MERGEFORMAT Svar på interpellationer</p><p>Vi har också sett till att sätta upp fler kameror, framför allt i de särskilt utsatta områdena, för att öka uppklaringen av brott.</p><p>I går kunde jag och inrikesministern presentera ytterligare en stor satsning på rättsväsendet: 2 ½ miljard kronor till som går till de brottsbekämpande myndigheterna, Kriminalvården och domstolarna.</p><p>I brottsbekämpningsdelen har vi alltså lagt om politiken. Vi har nu fler anställda i rättsväsendet än någonsin tidigare, vi har bättre verktyg än någonsin tidigare, vi har mer resurser än någonsin tidigare, det finns fler kameror uppsatta än någonsin tidigare och vi fortsätter successivt att stärka de brottsbekämpande myndigheterna.</p><p>Men för att man verkligen ska komma åt det här behöver man också satsa på de förebyggande insatserna och bryta nyrekryteringen till de kriminella gängen. I går föreslog vi också utökade resurser till kommunerna så att de kan satsa mer på skola och fritis och på socialtjänsten. Vi föreslår också en särskild LVU-subvention för att kunna ingripa tidigare mot barn och ungdomar som håller på att hamna i kriminalitet.</p><p>Fru talman! Det är Sverigedemokraternas svaga punkt. De pratar gärna om rättsväsendet. Men när det handlar om förebyggande åtgärder, om skola, socialtjänst, arbetsmarknadsmöjligheter och annat, är det tomt hos Sverigedemokraterna. Och så fort de får chansen skär de ned på den typen av verksamhet, på precis det sätt som högerpartier brukar göra.</p><p>Min fråga till Tobias Andersson är därför: Ser ni inte hur viktigt det är att också förebygga brotten?</p>",
    "intressent_id": "0473783431010",
    "rel_dok_id": "H9C120210916ip",
    "replik": "N",
    "systemdatum": "2021-11-19 15:31:17"
  }
}