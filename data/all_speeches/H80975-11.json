{
  "anforande": {
    "dok_hangar_id": "5083291",
    "dok_id": "H80975",
    "dok_titel": "Protokoll 2020/21:75 Onsdagen den 3 februari",
    "dok_rm": "2020/21",
    "dok_nummer": "75",
    "dok_datum": "2021-02-03 00:00:00",
    "avsnittsrubrik": "Extra ändringsbudget för 2021 - Stöd till företag, medel för vaccinering och andra åtgärder med anledning av coronaviruset och Extra ändringsbudget för 2021 - Förstärkta stöd till företag, nedsättning av arbetsgivaravgifter för unga och andra åtgärder ...",
    "underrubrik": "",
    "kammaraktivitet": "ärendedebatt",
    "anforande_id": "e810d8e4-cca2-eb11-9152-901b0e9b71a8",
    "anforande_nummer": "11",
    "talare": "Ulla Andersson (V)",
    "parti": "V",
    "anforandetext": "<p>Fru talman! Trevligt att se er, på stort avstånd men ändock!</p><p>Extra ändringsbudget för 2021 - Stöd till företag, medel för vaccinering och andra åtgärder med anled-ning av coronaviruset och Extra ändrings-budget för 2021 - Förstärkta stöd till företag, nedsättning av arbetsgivaravgifter för unga och andra åt-gärder med anledning av coronaviruset</p><p>Återigen står vi här och debatterar en extra ändringsbudget, eller rättare sagt två. Fyra stycken är redan lagda i år. Det normala är två stycken per år.</p><p>Många människor har farit illa i krisen - förlorat en närstående, blivit svårt sjuka. Barn och ungdomar får sin skolgång påverkad. Personalen inom vård och omsorg gör enorma insatser men räcker inte till. Och vi är många som vill träffa nära och kära. Den längtan är stor.</p><p>Människor förlorar jobbet, och företag har det ekonomiskt svårt. Regeringen har gjort många insatser för att dämpa konsekvenserna och det med rätta. Staten, det vill säga skattebetalarna, går in och räddar företag ekonomiskt. Vi hjälps åt i krisen. </p><p>Men vad gör då Sandvik? Jo, de tar ut 300 miljoner av skattebetalarnas pengar i form av permitteringsstöd och delar sedan ut drygt 8 miljarder till aktieägarna. Folk blev självklart rejält förbenade och det med rätta. Och i dag kom Volvo: 1 miljard i permitteringsstöd och 30 miljarder i utdelning.</p><p>Då är det svårt att säga att de här bolagen har varit i allvarliga ekonomiska svårigheter. Bolag som Sandvik och Volvo borde ha hållit sig för goda för att hantera skattebetalarna på det här sättet. Vi ska ju hjälpas åt i krisen, inte utnyttja den ekonomiskt. </p><p>Bidrag efter bidrag tas fram för att rädda företag och jobb. Då kan jag tycka att företag borde känna stor respekt för detta, ta moraliskt ansvar och inte söka pengar i onödan. Det är ändå företagens ägare som i första hand borde gå in med kapital i bolagen. Stora, multinationella bolag som Sandvik och Volvo borde om de gjort en felbedömning när de sökte lämna tillbaka pengarna självmant.</p><p>Jag utgår från att det blir en systematisk utvärdering och uppföljning av de här stöden och av bolagen som söker hjälp. Lever de inte upp till kriterierna ska pengarna betalas tillbaka, och det måste staten se till. Att bolagen i den budget vi nu diskuterar föreslås få ha utdelning redan efter sex månader menar jag är fel, såväl moraliskt som ur ett krisperspektiv. Om företagen har varit så illa däran att de tvingats söka hjälp och bidrag från skattebetalarna är det rimligt och moraliskt rätt att staten kräver att de bygger upp ekonomin och skapar en ekonomisk buffert i företaget innan utdelning medges så att de klarar en eventuell ny kris och så att skattebetalarna vet att deras pengar gick till det de skulle - att rädda jobb och företag - och inte till utdelningar.</p><p>Vänsterpartiet har föreslagit att det ska gå ett år innan utdelning tillåts. Det skulle nog hindra en del bolag som inte behöver stöd från att söka det.</p><p>De andra partierna pratar om att kontrollen måste vara noggrann. Det låter ju bra, men varför vill de då inte att bolagen som har aktieutdelningar ska tvingas anmäla det till den myndighet som ansvarar för stöden? Det kan ju annars vara svårt att bland annat kontrollera värdeöverföringar från utländska moderbolag i koncerner. Detta har Vänsterpartiet föreslagit, och det har ansvarig myndighet efterfrågat. Men vad händer här i dag? Jo, förslaget kommer att avslås. Alla andra partier tycker att det är rimligt. Varför det?</p><p>Extra ändringsbudget för 2021 - Stöd till företag, medel för vaccinering och andra åtgärder med anled-ning av coronaviruset och Extra ändrings-budget för 2021 - Förstärkta stöd till företag, nedsättning av arbetsgivaravgifter för unga och andra åt-gärder med anledning av coronaviruset</p><p>Likaså avslås vårt förslag, ett förslag som också Åklagarmyndigheten vill se, om att inga nya pengar ska betalas ut i preliminärt stöd innan en avstämning av det gamla stödet är fullgjord. Det vill säga att om anmälan om tidigare lämnat stöd inte är gjord ska ansökan avslås. Vi ska ju vara rädda om skattebetalarnas pengar. Därför menar vi att den här regeln behöver ändras.</p><p>Vi menar också att gränsen för krav på revisorsintyg ska sättas vid en lägre lönesumma än den som föreslås och att bidrag för revisorsintyg främst ska gå till mindre företag med mer begränsade resurser.</p><p>Jag tycker att det blir många tomma ord om kontroller och hårdare straff om den politiska viljan att förhindra fusk och utnyttjande inte är större än så här.</p><p>Korttidspermitteringsstödet stärks och förlängs, och det är bra och nödvändigt. Det är bra för dem som annars skulle ha förlorat jobbet, och det är bra för företag som får behålla kompetent och erfaren personal. Däremot borde det vara självklart att stödet ska vara för företag som har kollektivavtal, för det är en effektiv kontrollmekanism för att motverka missbruk av stödet. Vidare bör inte företag få ta del av korttidspermitteringsstödet under uppsägningstiden. Det är ju tvärtemot hela intentionen med stödet, och det ökar arbetsgivarnas incitament att säga upp personalen.</p><p>Fru talman! Släng pengarna i sjön! Sa Centerpartiet och krävde sänkta arbetsgivaravgifter för unga igen. Almegas politiska gren har krävt leverans. Husse visslar, och Centern viftar på svansen och levererar. Strunt samma att det är en reform som misslyckats både en och två och tre gånger och kostat skattebetalarna multum.</p><p>Att låta politiken styras av lobbyister som Almega är något som Socialdemokraterna borde akta sig för - även om det är en liberal paradgren nu för tiden. Men i stället slösar de bort skattebetalarnas pengar. Trots att detta som jag sa är en reform som är utdömd gång på gång och som Socialdemokraterna tidigare fördömt med mycket hårda ord ska vi nu lägga ytterligare miljarder på detta.</p><p>De här pengarna, som nu slängs i sjön, borde ha satsats på utbildning, aktiv arbetsmarknadspolitik och tidigareläggning av offentliga investeringar för välfärdens, klimatets och jobbens skull. Och varför inte se till att vi får en arbetsförmedling i landets alla kommuner? I dag finns Arbetsförmedlingen kvar i 88 kommuner i den värsta arbetslöshetskris vi skådat på, ja, hur lång tid som helst. Vi kan konstatera att Centerns nyliberala politik är kostsam för såväl individen som samhället.</p><p>I den ena extra ändringsbudgeten föreslås en förlängning av skatteanstånden. Det är ju rimligt. Däremot är det obegripligt att man föreslår att räntan ska höjas. Varför ska vi ha högre ränta nu, när krisen är djupare?</p><p>Därför har vi i Vänsterpartiet valt att ställa oss bakom det utskottsinitiativ som Moderaterna tog och som innebär att räntan sänks till den nivå den är på nu. Det skulle innebära en betydligt lägre kostnad för de företag som är i behov av att skjuta upp skatteinbetalningarna.</p><p>Regeringen föreslår också en förlängning av den förordning som ger möjlighet för personer som tillhör en riskgrupp och inte har möjlighet att arbeta hemifrån att få ersättning under den period då de inte kan arbeta. Vi välkomnar att man förlänger giltighetstiden men är mycket kritiska till hur regeringen har hanterat denna grupp. Detta har varit en fråga genom hela pandemin.</p><p>Extra ändringsbudget för 2021 - Stöd till företag, medel för vaccinering och andra åtgärder med anled-ning av coronaviruset och Extra ändrings-budget för 2021 - Förstärkta stöd till företag, nedsättning av arbetsgivaravgifter för unga och andra åt-gärder med anledning av coronaviruset</p><p>Det tog orimligt lång tid innan förordningen först kom på plats. Vid de två förlängningar av förordningens giltighetstid som genomförts har det uppstått ett glapp då de berörda stått utan ersättning, trots att Vänsterpartiet och flera andra partier påpekat vikten av att regeringen agerar i god tid. Regeringens agerande har tyvärr lett till ekonomiskt och psykiskt lidande för dem som har drabbats. Så behandlar man helt enkelt inte folk, än mindre folk i en utsatt situation.</p><p>Fru talman! Andelen som utförsäkras vid dag 180 har fyrdubblats sedan 2015. Då avslogs ungefär 400 ansökningar per månad; nu är siffran över 2 200. Avslagen ökade kraftigt mellan 2019 och 2020 till följd av att Försäkringskassan ändrat arbetssätt. Trots detta vill inget annat parti se över hur Försäkringskassan arbetar.</p><p>Nyligen presenterades dessutom siffror som visar att sjukpenningtalen under 2020 minskat i jämförelse med föregående år. Mitt under den värsta kris som drabbat Sverige i modern tid minskar sjukpenningtalen. Hur är detta möjligt?</p><p>Nu agerar regeringen delvis genom att föreslå ändringar vid dag 180 så att sjuka människor inte ska behöva prövas mot fiktiva arbeten på hela arbetsmarknaden på det sätt som gjorts tidigare. Det är bra, men det behövs permanenta förändringar. Den utredning som har presenterats borde genomföras i sin helhet.</p><p>Vi menar att denna fråga verkligen måste tas på mycket större allvar än vad som hittills gjorts. Det kan inte vara meningen att tiotusentals människor med sjukintyg från läkare ska tvingas gå till socialkontoret för att få ekonomin att gå ihop. Det är sjukförsäkringen som ska gälla då, inte försörjningsstöd.</p><p>Till sist, fru talman, vill jag säga att vi efterfrågar ett mer balanserat svar på den här krisen. Det är inte hållbart att ge hundratals miljarder i stöd till näringslivet samtidigt som sjukvården, äldreomsorgen och Arbetsförmedlingen går på knäna.</p><p>Många hushåll har drabbats väldigt hårt av ökad arbetslöshet och av att extrajobb har försvunnit, men det förhöjda bostadsbidraget för barnfamiljer har inte förlängts.</p><p>Vänsterpartiet menar också till sist att när ekonomin väl har stabiliserats är det rimligt att bolagen börjar betala tillbaka en del av de stöd de har fått genom höjda bolagsskatter och ökad kapitalbeskattning.</p><p>Därmed yrkar jag bifall till vår reservation.</p>",
    "intressent_id": "0628190530410",
    "rel_dok_id": "H801FiU40, H801FiU42",
    "replik": "N",
    "systemdatum": "2021-04-23 09:57:19"
  }
}