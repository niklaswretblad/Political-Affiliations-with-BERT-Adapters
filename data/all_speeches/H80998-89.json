{
  "anforande": {
    "dok_hangar_id": "5091409",
    "dok_id": "H80998",
    "dok_titel": "Protokoll 2020/21:98 Tisdagen den 23 mars",
    "dok_rm": "2020/21",
    "dok_nummer": "98",
    "dok_datum": "2021-03-23 00:00:00",
    "avsnittsrubrik": "Svar på interpellation 2020/21:516 om arbetssituationen på manuella biltvättar",
    "underrubrik": "",
    "kammaraktivitet": "interpellationsdebatt",
    "anforande_id": "34de072e-6ec8-eb11-9156-901b0e9b71a8",
    "anforande_nummer": "89",
    "talare": "Arbetsmarknadsministern Eva Nordmark (S)",
    "parti": "S",
    "anforandetext": "<p>Fru talman! Lars Beckman har frågat mig vad jag avser att göra för att komma till rätta med arbetssituationen på manuella biltvättar i Sverige samt vilka åtgärder regeringen har gett myndigheter i samverkan i uppdrag att vidta för att lösa frågan i närtid. </p><p>Ingen människa ska utnyttjas på svensk arbetsmarknad. Missbruk av olika regelverk och exploatering av människor behöver stoppas. Samhällets syn på arbetsgivare som utnyttjar människor och missköter de anställdas arbetsmiljö ska vara kompromisslös. Det ska aldrig löna sig att begå brott eller skaffa sig konkurrensfördelar genom att försumma de anställdas rätt till en trygg arbetsmiljö. </p><p>Under 2018-2020 hade Arbetsmiljöverket tillsammans med Arbetsförmedlingen, Ekobrottsmyndigheten, Försäkringskassan, Jämställdhetsmyndigheten, Migrationsverket, Polismyndigheten och Skatteverket i uppdrag att utveckla ändamålsenliga och effektiva metoder för myndighetsgemensam kontroll för att motverka fusk, regelöverträdelser och brottslighet i arbetslivet. Det myndighetsgemensamma arbetet har gett goda resultat. Över 2 000 företag besöktes under 2019. Drygt ett av tio kontrollerade företag tvingades att stänga hela eller delar av sin verksamhet på grund av de brister som hittats. Totalt identifierades förseelser som kan leda till kontroll- och sanktionsavgifter på över 10 miljoner kronor. Under 2020 besöktes ca 1 000 företag från årets början till och med utgången av oktober, trots att arbetet försvårades avsevärt av den pågående pandemin.</p><p>Av myndigheternas kontroller framgår att brott mot skatte- och bidragsregler hänger nära samman med brister i arbetsmiljön och utnyttjande av människor. Oseriösa företag försöker skaffa sig fördelar genom att felaktigt få del av bidrag och missbruka statliga stöd. Bilservice återfinns bland de branscher där Skatteverkets utredningar visat på betydande problem med bland annat svartarbete. Arbetsmiljöverket hittar ofta arbetsmiljöbrister vid kontroller av bilverkstäder och andra former av bilservice. Det finns ofta en bristande kunskap om arbetsmiljöregler kopplat till exempelvis besiktning av fordonslyftar och tryckkärl. Det är viktigt att medvetandegöra arbetstagarna och ingripa mot de faror och risker de kan utsättas för.</p><p>Arbetsmiljöverkets anslag har stärkts med 30 miljoner kronor per år från och med 2021. Medlen ska fördelas mellan de åtta myndigheter som deltar i samverkan. Detta ger Arbetsmiljöverket tillsammans med övriga samverkande myndigheter stärkta möjligheter att arbeta fokuserat och gemensamt för att fortsätta stävja fusk, regelöverträdelser och brottslighet i arbetslivet. Det är en kraftfull satsning för att bekämpa arbetslivskriminalitet och innebär en tydlig ambitionshöjning jämfört med de 18 miljoner som årligen har anslagits under perioden 2018-2020.</p><p> STYLEREF Kantrubrik \\* MERGEFORMAT Svar på interpellationer</p><p>Arbetet mot arbetslivskriminalitet kräver varaktig myndighetssamverkan. Myndigheternas kontrollverksamhet bidrar på ett effektivt sätt till ökad regelefterlevnad och sunda konkurrensvillkor. Kontrollverksamheten är avgörande för att upprätthålla skyddet för arbetstagare och för att rättvisa konkurrensförhållanden ska kunna råda. Den är också betydelsefull för att motverka brottslighet. Därför behöver antalet kontroller mot fusk, regelöverträdelser och brottslighet i arbetslivet öka, något som också reflekteras i det uppdrag myndigheterna har fått för 2021. Arbetet ska bedrivas med särskilt fokus på att skapa förutsättningar för varaktig samverkan.</p><p>Myndigheterna ska också genomföra förebyggande informationsinsatser med fokus på att stärka allmänhetens kunskap och förändra attityder. En ökad kunskap hos allmänheten om sambandet mellan till exempel låga priser och risken för bristfällig arbetsmiljö, svartarbete, utnyttjande av arbetskraft och människohandel för tvångsarbete kan minska efterfrågan på varor och tjänster som bidrar till arbetslivskriminalitet.</p>",
    "intressent_id": "0661583406713",
    "rel_dok_id": "H810516",
    "replik": "N",
    "systemdatum": "2021-06-08 17:29:19"
  }
}