{
  "anforande": {
    "dok_hangar_id": "5098173",
    "dok_id": "H809126",
    "dok_titel": "Protokoll 2020/21:126 Tisdagen den 25 maj",
    "dok_rm": "2020/21",
    "dok_nummer": "126",
    "dok_datum": "2021-05-25 00:00:00",
    "avsnittsrubrik": "Svar på interpellation 2020/21:713 om vatten-, väg- och skogssporter",
    "underrubrik": "",
    "kammaraktivitet": "interpellationsdebatt",
    "anforande_id": "9b51d933-3416-ec11-9160-901b0e9b71a0",
    "anforande_nummer": "75",
    "talare": "Kultur- och demokratiministern Amanda Lind (MP)",
    "parti": "MP",
    "anforandetext": "<p>Fru talman! Precis som Angelika Bengtsson säger har regeringen efter att den här interpellationen lämnades in kunnat fatta beslut om att det nya, mer träffsäkra regelverket ska införas från den 1 juni. Det vet jag att vi alla är väldigt glada över. </p><p>Som jag sa i mitt svar ska detta verkligen ses som ett första steg. Det är en del av det som Folkhälsomyndigheten kallar nivå 1. Egentligen handlar det om att äntligen få det här regelverket på plats och därmed harmoniera regelverken - att göra det enklare för idrott, kultur och olika typer av sammankomster att verka under smittsäkra former under pandemin. Jag har varit fullt medveten om svårigheten för VVS-sporterna, alltså väg-, vatten- och skogssporterna, att verka under pandemin när det gäller tävlingar. </p><p>När det gäller träningsverksamhet kan man snarare säga att just den här typen av motionsform ju har aktivt uppmuntrats av Folkhälsomyndigheten - visserligen inte i stora grupper, men att vara utomhus och röra sig över stora ytor har uppmuntrats. Möjligheten att tävla har först begränsats av ordningslagen, eftersom den här typen av tävlingsverksamhet rör sig över en yta utan ett avgränsat område där publiken sitter. Det är så att säga skälet till att detta finns med i ordningslagen och att man söker den typen av tillstånd för att arrangera tävling. </p><p>Som Angelika Bengtsson vet hade vi det här förslaget på plats redan tidigare i år, men när den tredje vågen svepte över landet valde regeringen på inrådan av Folkhälsomyndigheten att avvakta med själva införandet av dessa regler. Det var helt enkelt för att smittspridningen var stor. Vaccinationerna hade inte kommit igång, och trycket på sjukvården var fortfarande väldigt högt. Det ska absolut inte ses som att regeringen inte litar på idrottsrörelsen; tvärtom har jag stor tillit till idrottsrörelsens möjligheter att axla ansvaret utifrån det som sker den 1 juni - det första steget - och naturligtvis också utifrån de kommande stegen, som jag vet att man har förberett sig för noggrant. </p><p> STYLEREF Kantrubrik \\* MERGEFORMAT Svar på interpellationer</p><p>Jag tycker också att idrottsrörelsen under året som gått verkligen har visat hur man på olika sätt har ansträngt sig för att kunna hålla igång barn- och ungdomsträningar. Det har varit möjligt i Sverige i väldigt hög grad. Även enstaka tävlingsverksamheter har varit möjliga under stora delar av året som gått, framför allt för barn och unga, även om de har varit begränsade. Man har också försökt se till att träningen kan ske på ett smittsäkert sätt. </p><p>Vi har haft en väldigt nära dialog med idrottsrörelsen. Det är bra att idrottsrörelsen också har en nära dialog med Folkhälsomyndigheten, för det borgar för att även de kommande stegen ska kunna tas på ett klokt och bra sätt. Precis som Angelika Bengtsson säger ökar nu vaccinationstakten, och vi ser hur smittan går ned. Förhoppningen är naturligtvis att vi ska kunna inträda i nivå 2 inom en inte alltför avlägsen framtid, och då är förslaget att det här taket ska höjas ännu mer. Det är naturligtvis önskvärt. </p><p>Det är väl också min sak att här i kammaren påminna om att vi fortfarande är i ett läge där sjukvården är under hårt tryck och att det är naturligt att regeringen lyssnar på Folkhälsomyndigheten gällande när det är tajmning och läge att ta olika steg när det kommer till restriktionerna. </p><p>Regeringen kunde för bara någon vecka sedan presentera att vi nu skjuter till ytterligare 600 miljoner kronor i stöd till idrottsrörelsen för att man ska kunna ta sig igenom en fortsatt tuff period med hårda restriktioner. Nu vet jag visserligen att det idrottsrörelsen drömmer om nu inte är krisstöd utan att få komma igång och tävla igen, och träna fullt ut, men vi behöver stötta idrottsrörelsen så långt det är möjligt för att inga aktörer ska gå under på grund av restriktionerna.</p>",
    "intressent_id": "0888807074321",
    "rel_dok_id": "H810713",
    "replik": "N",
    "systemdatum": "2021-09-15 16:50:47"
  }
}