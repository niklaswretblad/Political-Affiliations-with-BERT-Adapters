{
  "anforande": {
    "dok_hangar_id": "5027740",
    "dok_id": "H60967",
    "dok_titel": "Protokoll 2018/19:67 Tisdagen den 26 mars",
    "dok_rm": "2018/19",
    "dok_nummer": "67",
    "dok_datum": "2019-03-26 00:00:00",
    "avsnittsrubrik": "Återrapportering från Europeiska rådets möte",
    "underrubrik": null,
    "kammaraktivitet": null,
    "anforande_id": "5141e42a-e365-e911-911b-901b0eac4c78",
    "anforande_nummer": "1",
    "talare": "Statsministern Stefan Löfven (S)",
    "parti": "S",
    "anforandetext": "<p>Fru talman! I slutet av förra veckan träffades EU:s ledare i Bryssel. Mötet inleddes på torsdag eftermiddag med den fråga som sedan kom att prägla mötet, nämligen diskussionerna om Storbritanniens utträde ur EU. Diskussionerna pågick långt in på kvällen.</p><p>Inför mötet hade premiärminister Theresa May ansökt om att utträdesdatumet skulle skjutas upp till den 30 juni, i stället för det tidigare datumet den 29 mars. Samtidigt bad hon om att EU skulle godkänna den så kallade Strasbourgöverenskommelsen, som bland annat klargör att EU:s avsikt inte är att den så kallade irländska reservlösningen ska bli permanent samt anger hur en tvist om tolkningen av reservlösningen ska hanteras.</p><p>Europeiska rådets ordförande Donald Tusk menade inför mötet att EU borde godkänna förlängningen, men endast på villkor att utträdesavtalet först godkänns av det brittiska underhuset.</p><p>Återrapportering från Europeiska rådets möte</p><p>Diskussionerna vid Europeiska rådet inleddes med att premiärminister May redogjorde för sin syn på läget. Därefter övergick vi till att, inom kretsen av de 27 övriga medlemsstaterna, diskutera hur EU skulle förhålla sig till den brittiska ansökan.</p><p>Även om vi i huvudsak var överens om EU:s linje fanns en hel del politiska och rättsliga frågor att ta ställning till. Till att börja med står Europeiska rådet helt enat bakom det utträdesavtal som både Europeiska rådet och den brittiska regeringen har godkänt. Avtalet är det bästa möjliga för såväl britterna som EU. EU har varit tillmötesgående i att försöka underlätta ett brittiskt godkännande, bland annat genom framtagandet av den så kallade Strasbourgöverenskommelsen, som Europeiska rådet nu också godkände.</p><p>När det gäller förlängning av förhandlingsperioden fanns det i grunden en vilja att tillmötesgå premiärminister Mays begäran, men med vissa justeringar med hänsyn till Europaparlamentsvalet. Vi enades därför om en förlängning till den 22 maj, förutsatt att det brittiska parlamentet godkänner utträdesavtalet.</p><p>Datumet är satt med tanke på att premiärminister May har varit tydlig med att Storbritannien inte kommer att anordna val till Europaparlamentet. Eftersom varje medlemsstat är skyldig att anordna sådana val måste Storbritannien lämna EU före Europavalen, som hålls mellan den 23 och den 26 maj. I annat fall skulle EU riskera ett läge där Europaparlamentets sammansättning inte uppfyller fördragets regler.</p><p>Om underhuset skulle rösta ned utträdesavtalet en tredje gång förväntas den brittiska regeringen senast den 12 april återkomma till Europeiska rådet med en indikation om vägen framåt. Denna överenskommelse slöts i Europeiska rådet efter det att den hade förankrats med den brittiska sidan.</p><p>Även om det kan finnas en frustration över den utdragna processen har vi samtidigt anledning att vara nöjda med detta resultat. Risken för att Storbritannien lämnar EU utan avtal redan nu på fredag undviks, och det ges lite mer tid att hitta en lösning om utträdesavtalet åter skulle röstas ned. Nu ligger frågan helt i händerna på Storbritannien.</p><p>Samtidigt som vi kommer att fortsätta att göra vad vi kan för att få till ett ordnat utträde intensifieras beredskapsplaneringen och förberedelserna för ett avtalslöst brexit. Regeringen och myndigheterna har förberett sig noga för ett sådant scenario och har beredskap att möta konsekvenserna. Vi hoppas naturligtvis fortfarande att det går att undvika en sådan situation.</p><p> STYLEREF Kantrubrik \\* MERGEFORMAT Återrapportering från Europeiska rådets möte</p><p>Fru talman! Fredagen inleddes med ett högtidlighållande av 25-årsjubileet för EEA-avtalet, med deltagande av statsministrarna från Island, Norge och Liechtenstein. Därefter behandlades resterande frågor på dagordningen.</p><p>Vi hade en förberedande diskussion inför toppmötet mellan EU och Kina, som ska äga rum den 9 april. Frågor som rör Kina diskuteras ju alltmer såväl i Sverige som i andra medlemsstater. Det är därför bra att EU:s stats- och regeringschefer nu fick tillfälle att diskutera hur vi på bästa sätt gemensamt förhåller oss till Kina. Jag underströk vikten av att EU har en gemensam och bred hållning som omfattar såväl frihandel som freds- och säkerhetsfrågor och mänskliga rättigheter. Jag tog i samband med detta också upp frågan om Gui Minhai.</p><p>Fru talman! Diskussionen om Kina är också nära kopplad till frågorna om jobb, tillväxt och konkurrenskraft, som också var på dagordningen. Det är glädjande att det inspel om den inre marknaden som jag hade gjort tillsammans med 16 likasinnade kollegor fick ett tydligt avtryck i slutsatserna. Det gemensamma initiativet handlar om övergång till en koldioxidsnål ekonomi, tjänstehandel, ett bättre genomförande och anpassning till den digitala utvecklingen.</p><p>Samtidigt kan vi konstatera att det råder delvis olika syn på frågor om statsstöd och konkurrens. Vissa ser dessa regler som hinder för företagens möjligheter att växa och konkurrera globalt. Vi menar tvärtom att reglerna behövs för att säkra en fungerande inre marknad, något som är helt avgörande för industrins och alla företags konkurrenskraft. Regeringen kommer alltså att fortsätta att hålla dessa frågor högt på dagordningen och bidra till inriktningen för det fortsatta arbetet.</p><p>Fru talman! Ett annat prioriterat område är naturligtvis klimatfrågorna. Inför mötet hade vi tillsammans med en grupp likasinnade drivit på för en ambitiös inriktning. Det resultat vi fick innebär ett bra avstamp, och vi kommer att fortsätta att driva på för ett så ambitiöst utfall som möjligt när Europeiska rådet återkommer till frågan om klimatet redan vid mötet i juni.</p><p>Europeiska rådet följde även upp det arbete som sker i syfte att motverka desinformation. Detta är aktuellt inte minst inför vårens Europaparlamentsval. Regeringen står bakom de åtgärder som har vidtagits för att stärka EU:s hantering av desinformation och stöder att frågan fortsatt är prioriterad.</p><p>Europeiska rådet uppmärksammade slutligen att det nu i mars är fem år sedan Ryssland inledde sin olagliga annektering av Krim. Det är viktigt att EU tydligt noterar detta och fortsätter att markera mot det ryska agerandet i Ukraina.</p><p> STYLEREF Kantrubrik \\* MERGEFORMAT Återrapportering från Europeiska rådets möte</p><p>Fru talman! Detta var återrapporteringen från mötet.</p><p>(Applåder)</p>",
    "intressent_id": "0218878014918",
    "rel_dok_id": null,
    "replik": "N",
    "systemdatum": "2019-04-23 18:17:04"
  }
}