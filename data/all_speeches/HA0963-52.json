{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "2a77235a-6cad-ed11-917f-901b0eac4c70",
    "anforande_nummer": "52",
    "talare": "Kerstin Lundgren (C)",
    "parti": "C",
    "anforandetext": "<p>Herr talman! Ofantligt många människor kämpar i dag globalt för sin överlevnad, för att återfå hoppet om en bättre framtid för sig, sina barn och sina nära. Just nu söker vi alla ta in det mänskliga lidande som följer på den förskräckliga jordbävningen i sydöstra Turkiet och nordvästra Syrien. Våra tankar är med alla drabbade, och självklart ska Sverige bidra till att lindra.</p><p>Världen har att hantera multipla kriser. Vi upplever krig, konflikter, klimatförändringar, pandemier, naturkatastrofer, växande förtryck och ofrihet. Mänskliga rättigheter och demokrati fortsätter att backa. Autokratier och diktaturer är verkligheten för 70 procent av världens befolkning. Det talas om toxisk polarisering, kopplad till kultur, religion med mera, som driver på denna utveckling.</p><p>Den internationella rättsordningen har under lång tid underminerats utan att vi förmått reagera eller agera. Ska gällande multilaterala ordning överleva får inte lösningarna formas för att passa förtryckarstaterna, majoriteten av världens länder. Här råder en global strid där vi måste stå upp för de regelverk vi varit med om att forma, som bidragit till ökad frihet och välstånd och lyft så många människor ur fattigdom och hopplöshet. Centerpartiet vill se Sverige stå upp för de multilaterala systemen och för FN, även om vi ser hur tilltron eroderas.</p><p>Sveriges röst måste vara stark och tydlig för oberoende rättsväsen och demokrati. EU är vår viktigaste utrikespolitiska arena. Vi ska aktivt med likasinnade stärka demokratier och EU:s röst för lösningar som också främjar frihet och hållbarhet. Vi ska stå starkare mot autokrater och diktatorer oavsett var de har sitt säte. Vi ska stå upp för politiska fångar, journalister och MR-försvarare som Navalnyj, Kara-Murza, Bjaljatski, Protasevitj, Djalali, Dawit Isaak och Gui Minhai.</p><p>När länder som Ryssland, Belarus, Iran, Kina och andra griper och fängslar frihetens röster ska vi tala och handla. Världens demokratier måste samla sig för att ge demokrater röst - för mänskliga rättigheter och mot förtryck. Vi ska stå upp när demokratier hotas, som Taiwan, genom att stärka diplomatisk närvaro genom ett House of Sweden. Här förväntar jag mig mer av regeringen.</p><p>Herr talman! År 2022 var året då den svenska säkerhetspolitiska linjen lades om, detta efter flera år av oenighet då de socialdemokratiska regeringarna, trots Rysslands illegala annektering av Krim och krig i östra Ukraina, vägrade bjuda in till samtal om säkerhetspolitiken och om Nato. De höll envist fast vid att alliansfriheten tjänade Sveriges säkerhet väl och byggde sin hållning och sitt Natonej på Vänsterpartiet, Miljöpartiet och Sverigedemokraterna.</p><p>Detta är nu historia. Efter Putins och Rysslands oprovocerade och brutala militära angrepp på Ukraina blev det uppenbart för de flesta att vår alliansfrihet varken tjänade Sveriges eller våra grannars säkerhet mot ett aggressivt Ryssland. Ryssland har med sitt erövringskrig mot Ukraina visat total avsaknad av respekt för internationell rätt, ingångna avtal och löften. Ryssland ger med sitt krig neokolonialismen ett tydligt ansikte.</p><p>Sverige kunde efter samtal förra våren i bred enighet lämna in vår ansökan tillsammans med Finland om att ansluta oss till Nato. Vi fick inviteestatus vid Madridmötet i fjol. Sverige har inom kort uppfyllt vår del av det trilaterala memorandumet. Då kan och ska vi också ratificera, precis som regeringen aviserar i mars. Det välkomnar vi.</p><p>Sedan förväntar vi oss att de länder som välkomnade oss också ska slutföra processen, så att Natos öppna dörr bekräftas för Sverige och Finland i Vilnius i början av juli. Som Natomedlemmar kommer vi att vilja delta fullt ut för att stärka Nato. Nato stärker vårt försvar och vår säkerhet men också vår utrikespolitik. Och vi bidrar till att stärka de värden som just FN och Nato grundades på - demokrati, frihet och mänskliga rättigheter.</p><p>Dessa värden går Ryssland i krig mot i Ukraina. Georgienkriget 2008, följt av det militära angreppet på Ukraina och ockupationen av Krim 2014 visade Rysslands imperieväg. Kreml vill erövra hela Ukraina, splittra väst, stänga Natos öppna dörr och rulla tillbaka länders Natoval. De vill fortsätta sitt imperiebygge och forma en auktoritär världsordning.</p><p>Ukrainas folk har med gigantiska uppoffringar, med blod, svett och tårar, stått emot det ryska militära angreppskriget. Väst har enats i vårt stöd till Ukrainas självständighet. Vi kan och ska göra mer för att Ukraina ska vinna såväl kriget som freden.</p><p>Här krävs uthållighet och långsiktighet, med målet att Ukraina också ska kunna bli EU-medlem. En modern Marshallhjälp krävs för det och för återuppbyggnad. Så långt möjligt ska ryska frysta tillgångar gå till återuppbyggnad av Ukraina.</p><p>Medlemskap önskas även av Moldavien liksom Georgien och är fokus för vårt stöd till dem. Det är inte villkorslöst men är, i likhet med för andra kandidatländer, en väg framåt mot fungerande rättsstat, mänskliga rättigheter och demokrati.</p><p>Svensk utrikespolitik kommer att ha starkt fokus på närområdet och Ukraina. Centerpartiet delar den synen men vill också se att regeringen vårdar och uppdaterar det som återstår av det östliga partnerskapet och att man orkar se världen. Sverige har investerat i långvariga relationer med många som, likt Ukraina nu gör, kämpat för sin självständighet. Det gäller inte minst i globala syd.</p><p>Sverige har bistått för att skapa förutsättningar för människor som lever i fattigdom och förtryck att förbättra sina levnadsvillkor. Vi har stärkt flickors och kvinnors ställning med skolgång och SRHR. Vi bistår också till klimatanpassning och klimatåtgärder.</p><p>Sverige får inte förslösa vårt förtroendekapital, vår investerade tid och våra satsade skattepengar i en tid med multipla kriser och utmaningar genom att minska vår närvaro och vårt bistånd. Sverige ska stå upp för ett bistånd på 1 procent. Mycket mer om det kommer Anna Lasses att beröra i sitt anförande.</p><p>Fru talman! Sverige och EU måste se att våra intressen gynnas och stärks av global närvaro, globalt engagemang och utåtriktad utrikespolitik. Isolationism kan aldrig vara lösningen på dagens globala och multipla utmaningar. Vi måste se det globala fälttåg som Kina och Ryssland bedriver för sin sak. Tillsammans med likasinnade måste vi ställa upp för att ge dem som kämpar för sin frihet hopp om en alternativ väg framåt.</p><p>(Applåder)</p>",
    "intressent_id": "0155487380917",
    "rel_dok_id": "",
    "replik": "N",
    "systemdatum": "2023-02-15 21:07:50"
  }
}