{
  "anforande": {
    "dok_hangar_id": "5105040",
    "dok_id": "H9097",
    "dok_titel": "Protokoll 2021/22:7 Tisdagen den 21 september",
    "dok_rm": "2021/22",
    "dok_nummer": "7",
    "dok_datum": "2021-09-21 00:00:00",
    "avsnittsrubrik": "Svar på interpellationerna 2020/21:809, 901 och 905 om vargangrepp",
    "underrubrik": "",
    "kammaraktivitet": "interpellationsdebatt",
    "anforande_id": "3545d9bd-bf2d-ec11-915b-901b0eac4c78",
    "anforande_nummer": "21",
    "talare": "Marléne Lund Kopparklint (M)",
    "parti": "M",
    "anforandetext": "<p>Fru talman! Frågan är vad det får för konsekvenser när regeringen skickar signalen att den inte tänker göra någonting i den miljökatastrof som närmar sig. I stället vrider regeringen på kranen och släpper ut lite mer - eller ganska mycket mer.</p><p>Fru talman! Jag undrar om ministern verkligen har stannat upp och funderat över varför alla dessa frågor hela tiden kommer från riksdagsledamöter så att det blir debatter i kammaren. Jag är hyfsat säker på att det beror på att ett stort antal människor känner en enorm otrygghet med att ha vargen runt husknuten.</p><p>Det är nu viktigt att regeringen slutar upp med allt detta och inrättar den viltmyndighet som riksdagen har gjort ett tillkännagivande om. Det är viktigt ur flera aspekter, inte minst ur ett trygghetsperspektiv, så att vi en gång för alla får ordning och reda i frågan.</p><p>Jag tycker att ministern ska åka till Värmland och höra med människor om de anser att regeringens politik sätter människors trygghet i främsta rummet. Jag kan personligen åta mig att guida ministern om det skulle finnas intresse för detta.</p><p>Fru talman! Utvecklingen visar att regeringen inte tar hänsyn till vare sig riksdagsbeslut om en viltmyndighet eller de människor som bor och verkar i närvaro av varg runt husknuten. Såväl varg som övriga rovdjur behöver anpassas till landsbygden och inte tvärtom.</p><p>Jag tycker att det är oerhört tråkigt med en politik som så flagrant bortser från dem som tvingas leva med effekterna av den. Detta är en politik för Södermalmsstockholm, inte för Grums i Värmland.</p>",
    "intressent_id": "0358514648113",
    "rel_dok_id": "H9C120210921ip",
    "replik": "N",
    "systemdatum": "2021-10-15 15:57:22"
  }
}