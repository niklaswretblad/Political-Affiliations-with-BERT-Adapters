{
  "anforande": {
    "dok_hangar_id": "5154409",
    "dok_id": "HA0920",
    "dok_titel": "Protokoll 2022/23:20 Tisdagen den 15 november",
    "dok_rm": "2022/23",
    "dok_nummer": "20",
    "dok_datum": "2022-11-15 00:00:00",
    "avsnittsrubrik": "Svar på interpellationerna 2022/23:3 och 18 om det politiska ansvaret för pensionssystemet",
    "underrubrik": "",
    "kammaraktivitet": "interpellationsdebatt",
    "anforande_id": "ae5232c9-7975-ed11-917b-901b0eac4c70",
    "anforande_nummer": "50",
    "talare": "Kalle Olsson (S)",
    "parti": "S",
    "anforandetext": "<p>Fru talman! Jag håller verkligen med statsrådet om vikten av ett pensionssystem som håller över tid, men en del i detta är just att vi har haft partier som under närmare 30 års tid nu har varit överens om ett antal spelregler för hur vi ska jobba med pensionssystemet.</p><p>I mitt förra inlägg ställde jag den direkta frågan hur statsrådet ser på att ta in partier i samtal när dessa partier inte på motsvarande sätt har skrivit under på de grundfundament eller principer som vi alla här, tror jag, är överens om är viktiga.</p><p>Sverige har i grunden ett robust pensionssystem som under en lång följd av år har levererat stabila, förutsägbara och statsfinansiellt hållbara pensioner. Som socialdemokrat kan jag tycka att vi har alltför många äldre i dag som har alltför låga pensioner och som vi behöver insatser för. Vi har också utmaningar när det gäller att säkerställa att framtida generationer pensionärer får pensioner som går att leva på.</p><p>Det är ingen hemlighet att vi socialdemokrater menar att pensionerna behöver höjas och att det långsiktigt hållbara sättet att göra detta är att titta på avgifterna och inbetalningarna till pensionssystemet. Vi behöver komma upp i de nivåer som vi en gång i tiden var överens om att vi skulle nå upp till.</p><p>Apropå Pensionsgruppen och det arbete som har bedrivits där under de senaste åren finns det i dag en framförhandlad överenskommelse mellan de fem partierna om att göra en översyn av avgiftsnivåerna. Det var detta som stod näst på tur i Pensionsgruppens arbete. Min andra fråga är om regeringen nu tänker gå vidare med frågan om en översyn av avgiftsnivåerna eller om man skrotar de planerna.</p>",
    "intressent_id": "0472349361027",
    "rel_dok_id": "HA103, HA1018",
    "replik": "N",
    "systemdatum": "2022-12-06 16:23:07"
  }
}