{
  "anforande": {
    "dok_hangar_id": "5163699",
    "dok_id": "HA0947",
    "dok_titel": "Protokoll 2022/23:47 Onsdagen den 18 januari",
    "dok_rm": "2022/23",
    "dok_nummer": "47",
    "dok_datum": "2023-01-18 00:00:00",
    "avsnittsrubrik": "Partiledardebatt",
    "underrubrik": "",
    "kammaraktivitet": "",
    "anforande_id": "f9a572a1-9da7-ed11-917f-901b0eac4c70",
    "anforande_nummer": "52",
    "talare": "Nooshi Dadgostar (V)",
    "parti": "V",
    "anforandetext": "<p>Herr talman! Ulf Kristerssons uppdrag är nu att samla unionen för stöd och hjälp till det ukrainska folket med det som man efterfrågar. Nyss nåddes vi av den fruktansvärda nyheten att den ukrainske inrikesministern har avlidit i en helikopterkrasch. Många uppges vara döda och skadade, däribland barn.</p><p>Kampen för frihet behöver föras gemensamt där den utkämpas. Stödet måste vara otvetydigt. Det gäller i Ukraina, och det gäller även i Iran. Där går fler och fler nu ut på gatorna för sin frihet samtidigt som regimen med våld slår ned alla dem som bara begär de mest fundamentala rättigheterna. Minst 481 människor har dödats, bland dem 64 barn. Mohsen Shekari, 23 år gammal, Majidreza Rahnavard, 23 år gammal och Alireza Akbari, 61 år gammal, är några av dem som avrättats av regimen genom hängning. FN:s högkommissarie för mänskliga rättigheter anser mycket riktigt att avrättningarna som sker nu motsvarar statligt sanktionerade mord. </p><p>Hela världen ser nu på när Sverige leder EU:s arbete. Det är regeringens moraliska plikt att samla EU-länderna för att fördöma de statligt sanktionerade morden på iranska kvinnor och män, kräva omedelbar frigivning av samtliga politiska fångar ur iranska fängelser, terrorstämpla det iranska revolutionsgardet för att därmed kunna rikta sanktioner mot dem som bedriver terror i Iran och i utlandet och ge dissidenter som söker skydd mot regimen en fristad i EU. Den svenska regeringen har nu en viktig uppgift i att samla EU till stöd för alla dem som söker frihet. Svik inte det iranska folket!</p><p>(Applåder)</p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2023-02-08 11:45:22"
  }
}