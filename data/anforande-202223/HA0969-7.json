{
  "anforande": {
    "dok_hangar_id": "5168163",
    "dok_id": "HA0969",
    "dok_titel": "Protokoll 2022/23:69 Fredagen den 24 februari",
    "dok_rm": "2022/23",
    "dok_nummer": "69",
    "dok_datum": "2023-02-24 00:00:00",
    "avsnittsrubrik": "Särskild debatt om arbetet mot korruption i Sverige",
    "underrubrik": "",
    "kammaraktivitet": "",
    "anforande_id": "2e8c480a-60b4-ed11-9183-901b0e9b71a8",
    "anforande_nummer": "7",
    "talare": "Samuel Gonzalez Westling (V)",
    "parti": "V",
    "anforandetext": "<p>Fru talman! Folkrörelserna har historiskt varit starka i vårt land. Det var folkrörelsen som tvingade fram ett skifte så att vi för hundra år sedan kunde införa demokratin. Det var folkrörelsen som skapade den svenska modellen, där sammanslutningar av hyresgäster, arbetare och småföretagare bildade opinion, som i sin tur innebar att besluten som fattades av makthavarna i vårt land var till gagn för hela folket. Sverige var ett skyltfönster för resten av världen. Vi var världens mest jämlika land. </p><p>I dag är Sverige det land i världen där inkomstskillnaderna ökar mest. På grund av privatiseringsiver från högern och från Socialdemokraterna är det nu i stället näringslivet och lobbyisterna som har störst påverkan på politiken. Vi har gått ifrån att vara ett land som präglas av starka folkrörelser till att vara ett land där kapitalet styr alltmer. Systemet påminner alltmer om det som råder i EU-parlamentet, eller för den delen det politiska system som råder i USA. I samma stund som välfärden privatiseras stärks pengarnas betydelse. </p><p>I Sverige har vi inte något bra skydd mot korruption i dag. Även om USA och EU inte är de allra bästa förebilderna pågår det där åtminstone ett arbete för att försöka komma till rätta med korruptionen. I Sverige är det i stället svängdörrar mellan politiken och näringslivet. Att politiska företrädare gått rakt från politiken till näringslivet är välkänt. Men under hösten har vi bevittnat motsatsen, nämligen hur lobbyister från näringslivet vandrat raka vägen in i Regeringskansliet. </p><p>Statsministern själv har en historia av tvivelaktiga affärer som stått skattebetalarna dyrt. Är det mannen att hålla hårt i handen när det blåser kallt och det är uppenbart att korruptionen behöver stävjas? I Ulf Kristerssons regering har statsråd sålt sina aktier och lämnat sina styrelseposter samma dag som de har blivit utnämnda. Men har de lämnat sina lojaliteter? Vem är det de egentligen företräder? Hur ska svenska folket kunna vara säkra på att de får den bästa omsorgen, vården eller utbildningen när det kan vara så att de politiker som styr har andra intressen än hela det svenska folket? </p><p>Fru talman! Den tillit som folket har haft till samhället under så många år måste värnas. Men tillit är inte någonting som kan krävas; den måste förtjänas. Det är vår roll att se till att korruptionen stävjas och säkerställa att dörren mellan näringslivet och Regeringskansliet stängs. Denna regering har en läxa att göra. Och en storstädning på Regeringskansliet borde vara den första uppgiften. </p>",
    "intressent_id": "0939158389321",
    "rel_dok_id": "",
    "replik": "N",
    "systemdatum": "2023-02-24 17:27:22"
  }
}