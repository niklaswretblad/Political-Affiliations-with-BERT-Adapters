{
  "anforande": {
    "dok_hangar_id": "5166064",
    "dok_id": "HA0958",
    "dok_titel": "Protokoll 2022/23:58 Tisdagen den 7 februari",
    "dok_rm": "2022/23",
    "dok_nummer": "58",
    "dok_datum": "2023-02-07 00:00:00",
    "avsnittsrubrik": "Svar på interpellation 2022/23:126 om jämlikhetsdata och bekämpning av hatbrott",
    "underrubrik": "",
    "kammaraktivitet": "interpellationsdebatt",
    "anforande_id": "01303840-29a7-ed11-917f-901b0eac4c70",
    "anforande_nummer": "35",
    "talare": "Annika Hirvonen (MP)",
    "parti": "MP",
    "anforandetext": "<p>Fru talman! De invändningar som justitieministern lyfter kring jämlikhetsdata har mycket riktigt blockerat ett utforskande av de här metoderna. Men det har skett mycket utveckling både inom näringslivet och inom akademin.</p><p>Behovet är skriande tydligt: Vi saknar systematisk kunskap om rasism i det svenska samhället. Studier som Brås rapport om afrofobiska hatbrott är otroligt viktiga och värdefulla, och det som är riktigt farligt är ju om vi inte agerar mot rasismen. Rasismen får konsekvenser. Den bryter ned skolbarns lust att gå till skolan och lära sig och utvecklas, och den bryter ned självkänslan hos människor. I värsta fall leder rasism till död, som i exemplet där sjukvårdspersonal bortförklarade en mans allvarliga sjukdomstillstånd med \"kulturell svimning\".</p><p>Vi har mycket att arbeta med kring rasism. Kunskap om hur rasismen ser ut och på vilka områden de största problemen finns är viktiga verktyg för att komma åt strukturell problematik med rasism på samma sätt som kunskap om hur män och kvinnor särbehandlats varit helt centralt i arbetet för jämställdhet.</p><p>Jag är övertygad om att det inte kommer att vara enkelt att införa jämlikhetsdata. Jag är övertygad om att det kommer att finnas många års behov av utvecklande och förfinande för att uppnå bästa möjliga resultat. Men jag är övertygad om att det går och att det är ett viktigt verktyg för arbetet mot rasism i Sverige.</p>",
    "intressent_id": "0819601620927",
    "rel_dok_id": "HA10126",
    "replik": "N",
    "systemdatum": "2023-02-07 21:52:34"
  }
}