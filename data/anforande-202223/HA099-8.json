{
  "anforande": {
    "dok_hangar_id": "5150390",
    "dok_id": "HA099",
    "dok_titel": "Protokoll 2022/23:9 Måndagen den 17 oktober",
    "dok_rm": "2022/23",
    "dok_nummer": "9",
    "dok_datum": "2022-10-17 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "2659b384-755f-ed11-917c-901b0e9b71a8",
    "anforande_nummer": "8",
    "talare": "Ebba Busch (KD)",
    "parti": "KD",
    "anforandetext": "<p> STYLEREF Kantrubrik \\* MERGEFORMAT Prövning av förslag till statsminister</p><p>Herr talman! Svåra problem löser man bäst tillsammans. Den grundidén är vad vi befäster när vi nu väljer en ny statsminister och i förlängningen en ny regering.</p><p>Den 11 september röstade svenska folket för att ge Sverige en ny start för förändring. Man hade sett vad år av politisk splittring åstadkommit, och man valde att ge stöd för att vi ska gå en annan väg framåt.</p><p>Passivitet och saktfärdighet har på många sätt varit kännetecken för den tid som varit. Det har gjort att delar av vårt folkhem har tillåtits förfalla. </p><p>Historiskt långa vårdköer, rekord i skjutningar, lekplatser som blivit brottsplatser, orättvisa pålagor på landsbygden och en energi- och elkris som drabbat många företag och familjer hårt - den epoken når i dag sitt slut.</p><p>Det talas om oktoberavtalet. Man försöker att ge det käcka, kortare förkortningar. Jag kan förstå att den som är starkt präglad av en politik och anda i vilken januariavtalet skrevs har svårt att förstå den typen av samarbete som nu kommer att prägla de kommande fyra åren.</p><p>Januariavtalet präglades starkt av att hålla ett parti utanför snarare än vad man var överens om framåt. Det präglades snarare av att man med stolthet visade upp skalper som man hade tagit från den andra motparten i det så kallade samarbetet än att agera för Sveriges bästa.</p><p>Tidöavtalet är en överenskommelse för Sverige. Om den ska förkortas på något sätt är det kanske snarare \"ös:en\". Nog kommer det att bli fullt ös i reformagendan de kommande åren för att hela Sverige ska fungera.</p><p>I min värld är det fullt tillåtet, men varken särskilt liberalt, konstruktivt eller i god demokratisk anda, att hålla ett parti utanför förhandlingar, att säga att vi är beredda att förhandla med er, er och er men inte om ni också förhandlar i sakfrågor med parti X, trots att det skulle kunna göra skillnad för de allra mest utsatta, de som behöver politisk samling och ledarskap på riktigt, som mest.</p><p>Vi har samlat oss, fyra partier, och gemensamt formulerat den mest gedigna reformagendan på decennier. Vi vet vad vårt mål är: att återskapa ett Sverige man kan lita på. Och vi är redo att få det jobbet gjort.</p><p>Vi kristdemokrater tror inte att det är politikens roll att lösa alla människors problem åt dem. Politiken lovar för mycket om den lovar ett paradis på jorden, för politiken kan aldrig skapa det goda livet <em>åt</em> människor. Men politiken kan ge förutsättningarna. Denna insikt är en av de viktigaste anledningarna till att jag blev just kristdemokrat - förståelsen för att politiken har sin roll, som den måste fylla, men att ett gott samhälle byggs underifrån av vanliga människor, familjer, föreningar och företag i deras vardag.</p><p>Detta reflekteras i den politiska linje som den nya regeringen kommer att driva. För oss kristdemokrater är målet att denna mandatperiod bygga och stärka statens mest grundläggande funktioner - det som bara måste fungera, det som alla måste kunna lita på att det fungerar i det här landet.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Hit hör välfärden, inte minst vår sjukvård. Att det nu står över 200 000 människor som har väntat olagligt länge i vårdköer är ett sorgligt misslyckande som det krävs ett nationellt ledarskap för att lösa. Det kommer nu att börja komma på plats.</p><p>Att pressa ned kriminaliteten och upprätthålla våldsmonopolet kan bara staten göra. Därför är jag stolt över att de reformer vi kallar Adrianalagarna nu kommer att införas.</p><p>Vi genomför en omläggning av energipolitiken för att säkerställa att det finns utsläppsfri och prisvärd el i hela landet för hushållens skull, för den svenska konkurrenskraftens skull och för klimatomställningens skull.</p><p>Vi skärper migrationspolitiken för att ge Sverige en rimlig möjlighet att klara integrationen på riktigt och skapa ett starkare vi, och vi stärker familjens och civilsamhällets ställning.</p><p>Det är oroliga tider i vår omvärld och här hemma i Sverige. Säkerligen kommer saker att ske under denna mandatperiod som vi i dag inte kan förutspå. Men det finns skäl att vara hoppfull om framtiden trots allt. Saker kommer inte att lösas över en natt; så är det. Förändring tar tid. Sådan är demokratins natur. Men nu påbörjas arbetet. Och nu är det viktigt att vi kommer samman som land. Det finns inga samhällsproblem som är oöverstigliga för det svenska folket.</p><p>Vi får nu en regering på plats som är redo att leda och ta de svåra besluten. Alla kommer inte att bli nöjda med allt, men man kan lita på att denna regering kommer att ha det gemensamma bästa för ögonen.</p><p>Just för att vi vill vara en regering för hela landet är min förhoppning att alla ledamöter i kammaren vill vara med och bidra på det sätt som är möjligt. Vi kommer inte alltid att tycka lika; det vet vi alla här inne. Men min förhoppning är att vi kan arbeta framåt i konstruktiv anda, komma överens där det är möjligt och söka bredare uppgörelser där det är möjligt.</p><p>När det kommer till kritan vill vi ju alla, det stora flertalet i detta land, faktiskt samma sak: att fler ska få möjligheten att leva ett gott liv, att orättvisor ska ställas till rätta och att det som är trasigt ska bli helt. Och svåra problem löser man bäst tillsammans.</p><p>Därför röstar Kristdemokraterna i dag ja till Ulf Kristersson, ledare för Moderata samlingspartiet, som ny svensk statsminister.</p><p>(Applåder)</p><p>I detta anförande instämde Acko Ankarberg Johansson, Magnus Berntsson, Camilla Brodin, Christian Carlsson, Hans Eklind, Cecilia Engström, Jakob Forssmed, Magnus Jacobsson, Ingemar Kihlström och Magnus Oscarsson (alla KD) samt Jessica Stegrud (SD).</p>",
    "intressent_id": "0512510717328",
    "rel_dok_id": "",
    "replik": "N",
    "systemdatum": "2022-11-08 15:56:46"
  }
}