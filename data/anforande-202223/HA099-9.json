{
  "anforande": {
    "dok_hangar_id": "5150390",
    "dok_id": "HA099",
    "dok_titel": "Protokoll 2022/23:9 Måndagen den 17 oktober",
    "dok_rm": "2022/23",
    "dok_nummer": "9",
    "dok_datum": "2022-10-17 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "2759b384-755f-ed11-917c-901b0e9b71a8",
    "anforande_nummer": "9",
    "talare": "Nooshi Dadgostar (V)",
    "parti": "V",
    "anforandetext": "<p>Herr talman! Sverige kan vara på väg in i en ekonomisk kris. Hur djup och allvarlig den blir beror på hur den kommande regeringen väljer att hantera den. Men redan nu brottas Sveriges familjer med en kostnadschock - höga matpriser, höga boendekostnader och transportkostnader som skjuter i höjden.</p><p>Då passar det nya högernationalistiska styret på att åka till ett slott. Det kändes som att \"vi var i en annan värld\", uppger en slottsbesökare för medierna och liknar slottsvistelsen vid Harry Potters skola för häxkonst och trolldom.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Kanske är det just därför slottsavtalet så totalt lyckas ignorera människors verklighet. Men Sveriges familjer lever i den krassa verkligheten, inte på ett magiskt slott. Vi blir fattigare för varje dag när priserna rusar. Med den skyhöga inflation som i dag råder får vi en automatisk nedskärning i välfärden om inte omfattande medel nu tillförs som kompensation. Men någon ambition att skydda välfärden nämns inte i slottsavtalet. Det som kan ligga runt hörnet är ett stålbad som bara har sin motsvarighet i 90-talets neddragningar i vården, skolan och omsorgen.</p><p>Vi minns alla valrörelsen. Där utlovades snabba lösningar av detta regeringsalternativ på allt från elräkningar till brottsbekämpning. Men efter valdagen tycks det vara annat ljud i skällan. Den blivande statsministern pratar plötsligt om ett arbete som ska sträcka sig över tre mandatperioder.</p><p>De höga elpriserna är här och nu. Allt detta skulle ju lösas med kärnkraften. Jag minns en debatt med Jimmie Åkesson där han sa att kärnkraften skulle byggas klart inom tre år. På Moderaternas Elisabeth Svantesson lät det som att det skulle ta hundra dagar. Riktigt så låter det inte längre. Johan Pehrsons redan bevingade ord uttrycker det kanske tydligast: \"När man går till val så säger man en sak innan valet. Sedan genomförs valet. Så säger man en sak också efter valet.\"</p><p>(Applåder)</p><p>De har lovat och lovat. Nu får vi se om de håller tunt eller kommer att leverera.</p><p>Om bostadsbristen finns det inte ett kommatecken att hitta i slottsavtalet. Det är bara fängelser man ska bygga. Inte med ett ord nämns de hundratusentals ungdomar som vill flytta hemifrån, de män och kvinnor som vill separera eller de som behöver flytta till jobb och utbildning. Inte en krona ska läggas på svenska folkets rätt och möjlighet att bo bättre, billigare och bekvämare. Vill du ha någonstans att bo får du begå ett brott. Det är tydligen fängelseceller som svenska folket ska bo i, inte hyresrätter.</p><p>Och marknadsskolan ska få fortsätta som om den inte var ett världsunikt misslyckande. Det slottsavtalet föreslår på det området är bara kosmetiska förändringar - ett klassiskt beställningsjobb från de stora kommersiella skolkoncernerna. Jättekoncernen Academedia har redan skickat ut pressmeddelandet om att de välkomnar förslaget. De ska få fortsätta plundra den svenska skolan och plocka ut hundratusentals miljoner från våra barn och lärare. Skololigarkerna har blivit nöjda. Ulf har varit duktig.</p><p>(Applåder)</p><p>Klimatomställningen har de helt övergett. Vi lever på 2020-talet. Det är bråttom nu. Vi har inte tid med den fullständiga passivitet som präglar klimatpolitiken i deras avtal. Det är en passivitet som innebär stora fortsatta utsläpp och dessutom stora missade chanser till jobb i hela landet.</p><p>Men, herr talman, det saknas inte tydlighet på alla punkter. Det högernationalistiska styret är överens om att införa det som de kallar bristande vandel som grund för utvisning. Vi ska nu alltså få ett slags moralpolis i Sverige.</p><p>Vi i Sverige har efter 100 år av demokrati och ett historiskt starkt välfärdsbygge tagit oss bort från det som tyvärr fortfarande finns i auktoritära länder världen över. Den ekonomiska politiken med fokus på välfärdsutbyggnaden utrotade grunden till många av de sociala problem som fanns i samhället. Vi har historiskt lyft människor ur fattigdom, gett människor arbete och byggt trygghetssystem och en urstark välfärd.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Men nu ska vi tillbaka till 30-talet, då samhällsproblemen reducerades till individuella defekter eller egenskaper. Folkhemsbygget är motsatsen till det högernationalistiska styrets slottsbygge, där generella system urholkas och där det sociala medborgarskapet villkoras.</p><p>I slottsavtalet slås det fast att man inte får uppvisa bristande vandel. Den som är fast i prostitution eller missbruk - eller om det \"i övrigt föreligger otvetydigt konstaterade anmärkningar i fråga om levnadssättet\" - riskerar utvisning på grund av bristande vandel.</p><p>Herr talman! Detta öppnar för livsfarlig rättsosäkerhet och ett auktoritärt godtycke, för vem ska sedan slå fast vad som är bristande vandel? Det är väl Jimmie Åkesson, Ulf Kristersson, Ebba Busch och Johan Pehrson. Gud bevare oss väl.</p><p>Mina föräldrar flydde till friheten från mullornas Iran. Aldrig hade de kunnat tro att Sverige så tydligt skulle slå in på den auktoritära vägen. Det som händer i Sverige nu är skrämmande.</p><p>Herr talman! Sämst i slottsförhandlingarna har det gått för Kristdemokraterna och Ebba Busch. Det finns inget annat än planer, kartläggningar och utredningar. Det är ingenting som kommer att genomföras på riktigt, förstås, utan det är sådant som passar väl på presskonferenser. Det viktigaste tycks ha varit att bevara det som redan finns: en sönderprivatiserad vård där patienter fastnar i långa vårdköer. Det är just denna politik som hennes vänner i Region Stockholm precis har fått sparken för.</p><p>När det gäller högkostnadsskyddet för tandvården kommer detta mönster tillbaka. Allt som är bra för vanligt folk begravs i utredningar, och här är det förstås extra anmärkningsvärt. Det finns redan en färsk tandvårdsutredning som nyligen presenterades för regeringen; det behövs ingen ny. Hade ni menat allvar med att tänderna är en del av kroppen hade ni sjösatt detta redan i morgon, men det passar sig väl bäst att bara prata på presskonferenser och inte genomföra politik. Uppenbarligen var heller inte det vallöftet vatten värt.</p><p>Vad som däremot är tydligt är att den absoluta toppen i samhället, mitt i rådande kristider, ska få ett rejält guldregn. Där tillsätts inga utredningar. Nya skattesubventioner till det yttersta toppskiktet är inget som behöver utredas. Där är det bara att tuta och köra, för vad är väl människors rätt till en fungerande sjukförsäkring och höjda pensioner värd när Kristersson håller bal på slottet?</p><p>Slottsavtalet är ett giftermål mellan främlingsfientlighet och högerns ekonomiska politik. Ni kan lita på att just detta slottsbröllop är ett av de dyraste i svensk historia för dem som inte stod på gästlistan, med nedskärningar, arbetslöshet och rättslöshet som kommer att drabba människor hårt.</p><p>Åkesson har levererat när det gäller Sverigedemokraternas alla vallöften om flyktingpolitik och rättsfrågor, men pratet om att värna svenska folkets välfärd var just bara prat när Sverigedemokraterna själva fick bestämma. I slottsavtalet nämns ordet utvisning 16 gånger. Om sjukförsäkringen står det dock bara en enda mening, och den går inte att läsa på annat sätt än att fler ska kastas ut ur sjukförsäkringen.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Herr talman! Som det enfrågeparti SD är måste Åkesson helt enkelt ha krupit ned under ejderdunen i slottssängen när delen om invandringen i överenskommelsen var färdig. \"Det här blev en riktig segerhelg\", tänkte han nog. Välfärden och trygghetssystemen fick de traditionella högerpartierna göra som de ville med - SD kunde inte bry sig mindre.</p><p>Allt är invandrarnas fel; aldrig är det den egna politikens fel. De skyller ifrån sig om låga löner, dålig arbetsmiljö i sjukvården och urholkade trygghetssystem.</p><p>Vems fel är brotten som begås? \"Invandrarnas, såklart\", svarar Jimmie Åkesson, som själv är medlem av den mest kriminellt belastade minoriteten i Sverige, det vill säga partiet Sverigedemokraterna.</p><p>(Applåder)</p><p>Men nu har Sverigedemokraterna själva kommit upp sig, flyttat in på Regeringskansliet och fått prestigefyllda poster och uppdrag. Politiker som skyller på andra men inte gör något själva har inte riktigt varit min grej - någonsin.</p><p>Herr talman! Under föregående mandatperiod använde vi vänsterpartister våra mandat till att stoppa en hyreschock för miljontals hyresgäster. Vi förbättrade reglerna i sjukförsäkringen, sänkte skatten för långtidssjuka och höjde grundnivån i sjukersättningen med 1 000 kronor.</p><p>När vi kunde påverka i en statsministeromröstning för mindre än ett år sedan genomförde vi den största höjningen av pensionerna i modern tid. Nu drabbas människor hårt av prischocken, och därför kommer Vänsterpartiet att lägga fram ett förslag i riksdagen om att tidigarelägga den uppräkning av sjukersättning och garantipension som annars brukar ske efter årsskiftet.</p><p>Det här året har varit en prövning. Vi behöver en krispolitik för Sveriges familjer - inte bara för dem som redan har mest.</p><p>Vänsterpartiet kommer att finnas för dig som drabbas av nedskärningar i vården, skolan, omsorgen och trygghetssystemen och för dig som endast på grund av din bakgrund svartmålas och utpekas av den tillträdande regeringens politik.</p><p>Vänsterpartiet kommer också att finnas för dig som tänker om och känner att det här inte blev som du hade tänkt dig. Ni är alla välkomna att delta i oppositionsarbetet tillsammans med oss.</p><p>Det är nu man kan ta ställning. Om man släpper fram den här regeringen släpper man också fram den auktoritära politiken och den mest högerinriktade regering som vi har haft i Sverige sedan demokratins införande.</p><p>Det är nu - inte sedan - vi i denna kammare avgör vilken sida av historien som vi vill stå på. Det gäller även kammarens liberala riksdagsledamöter.</p><p>För Vänsterpartiet är valet självklart. Vi kommer i dag att rösta rött till Ulf Kristersson som Sveriges statsminister.</p><p>(Applåder)</p><p>I detta anförande instämde Andrea Andersson Tay, Nadja Awad, Lorena Delgado Varas, Ali Esbati, Samuel Gonzalez Westling, Hanna Gunnarsson, Tony Haddou, Maj Karlsson, Birger Lahti, Daniel Riazat, Håkan Svenneling, Ilona Szatmári Waldau, Ciczie Weidby, Linda Westerlund Snecker och Jessica Wetterling (alla V) samt Rebecka Le Moine (MP).</p><p> STYLEREF Kantrubrik \\* MERGEFORMAT Prövning av förslag till statsminister</p><p>Överläggningen var härmed avslutad.</p>",
    "intressent_id": "0721509806321",
    "rel_dok_id": "",
    "replik": "N",
    "systemdatum": "2022-11-08 15:56:46"
  }
}