{
  "anforande": {
    "dok_hangar_id": "5166264",
    "dok_id": "HA0959",
    "dok_titel": "Protokoll 2022/23:59 Onsdagen den 8 februari",
    "dok_rm": "2022/23",
    "dok_nummer": "59",
    "dok_datum": "2023-02-08 00:00:00",
    "avsnittsrubrik": "Försvarspolitik och totalförsvar",
    "underrubrik": "",
    "kammaraktivitet": "",
    "anforande_id": "b2cee550-efa7-ed11-917f-901b0eac4c70",
    "anforande_nummer": "17",
    "talare": "Helena Bouveng (M)",
    "parti": "M",
    "anforandetext": "<p>Fru talman! Med den fullskaliga invasionen av Ukraina visar Putinregimen att Ryssland styrs av en regering som ljuger, förtrycker, mördar, invaderar, ockuperar och deporterar både vuxna och barn. Detta är ett oprovocerat och oförsvarbart krig som också bedrivs på ett olagligt och folkrättsvidrigt sätt. Ryssland angriper civila mål som saknar militära syften.</p><p>Med ett storkrig i Europa och den europeiska säkerhetsordningen allvarligt skadeskjuten befinner vi oss i de mest osäkra och farligaste tiderna sedan andra världskrigets slut. Rysslands agerande har resulterat i ett fundamentalt försämrat säkerhetsläge i vårt närområde som med all säkerhet kommer att bestå över en längre tid.</p><p>Fru talman! Vi står därför inför tre historiska uppgifter för vårt lands säkerhets- och försvarspolitik. För det första ska vi stödja Ukraina så att landet kan segra och återta sin fulla frihet och territoriella integritet. För det andra ska vi göra den största omläggningen av Sveriges säkerhets- och försvarspolitik i modern tid genom att framgångsrikt integrera Sverige i Nato. För det tredje ska vi genomföra den största upprustningen av vårt totalförsvar sedan 1950-talet.</p><p>Fru talman! Med ett starkt totalförsvar behövs både ett militärt försvar och ett starkt civilförsvar som spänner över många områden, inte minst det som berör var och en av oss. År 1961 formulerade och undertecknade dåvarande statsminister Tage Erlander, tidigare minister för civilt försvar, följande i broschyren <em>Om kriget kommer</em>: \"Varje medborgare måste vara beredd att till det yttersta göra sin insats i det totala försvaret - inom krigsmakten, civilförsvaret, krigsproduktionen, folkförsörjningen, sjukvården, i hemmen. Var och en måste också veta hur man skyddar sig mot de faror, som ett nutida krig medför, och inse hur väsentligt det är att också i kritiska lägen bevara lugn och jämvikt.\"</p><p>Fru talman! Trots den tid som förflutit äger orden sin sanning och giltighet även i dag. Och trots det har, som vi alla vet, synen på det civila försvaret över tid varit mer än skiftande. Jämför vi oss med Finland har vi en hel del att jobba med. Att vara efterklok är enkelt men kan också vara dyrköpt. Något som är svårt är ett ord som faktiskt är min brors favoritord och som består av tretton bokstäver; jag talar inte om Systembolaget, utan jag talar om förtänksamhet.</p><p>Förtänksamhet är svårt, men rätt hanterat över tid är det mindre kostsamt. För om vi bestämmer oss, fru talman, för vilka de yttersta konsekvenserna är som vårt civila försvar ska klara av kanske det blir enklare för dem som kommer efter oss att inse att styrkan i det civila försvaret behöver vara lika beständig som Erlanders beskrivning av det civila försvarets uppdrag.</p><p>Fru talman! Det finns en länk mellan det civila försvaret som avvecklades och det som nu ska återuppbyggas: Det är de som aldrig slutade, de osjungna hjältarna som inte tog strategisk time out när vi politiker och det offentliga Sverige gjorde det. Några av dessa hjältar träffar jag som förbundsordförande i Försvarsutbildarna Norra Småland, och de är bara några av de 350 000 svenskar som är engagerade i våra frivilliga försvarsorganisationer.</p><p>Att säkerställa att dessa organisationer ges goda förutsättningar till utbildning och övning är centralt liksom att man har en tydlig och definierad roll gentemot det offentliga vid höjd beredskap. Här finns mer att göra. Att säkerställa detta är en av de saker som bygger upp vår ökade förmåga.</p><p>Fru talman! Förhoppningsvis kommer Sverige inom en snar framtid att, tillsammans med Finland, bli medlem i den försvarsallians som i över 70 år har varit den yttersta garanten för Europas säkerhet. Genom ett medlemskap blir Nato Sveriges viktigaste försvarspolitiska plattform.</p><p>Ett svenskt Natomedlemskap kommer också att förbättra förutsättningarna för att fördjupa vårt bilaterala försvarssamarbete med USA. Vi går från att vara nära partner till allierade i den internationella politiken. Detta innebär en stor omställning och inte minst ett helt annat mindset - vi pratar om en 360-gradig omställning. Avtalet kommer att beröra ett stort antal områden. Norge har redan ingått ett sådant avtal, och Danmark och Finland har inlett förhandlingar.</p><p>Vårt Natomedlemskap lägger också grunden för ett starkt nordiskt försvarssamarbete i fred, kris och krig. Hela Norden blir då en del av ordförandeskapet i Nordefco under 2023 och den nya vision för samarbetet som regeringen kommer att presentera till sommaren.</p><p>Fru talman! Den nya regeringen har tillträtt i en svår tid präglad av kriser och krig i vårt närområde. Regeringen ska leda Sverige in i Nato, samtidigt som Sverige tog över ordförandeskapet i EU den 1 januari. Det blir ett ordförandeskap präglat av just krig och kris.</p><p>Den försvarsberedning som försvarsminister Pål Jonson tillsatte i december kommer inte att vara sysslolös. Det är en försvarsberedning som har en mycket viktig uppgift framför sig. Den ska staka ut kursen och komma med genomarbetade förslag för upprustningen av totalförsvaret och Sveriges integrering i Nato.</p><p>Försvarsberedningen med sin breda politiska sammansättning är en styrka och en garant för att skapa en långsiktig svensk försvarspolitik. Då dagens reservanter ingår i just Försvarsberedningen tar jag för givet att deras reservationer kommer att diskuteras där. Det finns många viktiga poänger att ta upp.</p><p>Fru talman! Trots reservationer görs nu, i bred politisk enighet, historiska satsningar på totalförsvaret. Detta bådar gott för framtiden.</p>",
    "intressent_id": "0729710260118",
    "rel_dok_id": "",
    "replik": "N",
    "systemdatum": "2023-02-08 21:30:23"
  }
}