{
  "anforande": {
    "dok_hangar_id": "5166914",
    "dok_id": "HA0963",
    "dok_titel": "Protokoll 2022/23:63 Onsdagen den 15 februari",
    "dok_rm": "2022/23",
    "dok_nummer": "63",
    "dok_datum": "2023-02-15 00:00:00",
    "avsnittsrubrik": "Utrikespolitisk debatt",
    "underrubrik": "",
    "kammaraktivitet": "",
    "anforande_id": "9777235a-6cad-ed11-917f-901b0eac4c70",
    "anforande_nummer": "161",
    "talare": "Ann-Sofie Alm (M)",
    "parti": "M",
    "anforandetext": "<p>Herr talman! Det är väldigt känslosamt att hålla en utrikespolitisk debatt när Ukraina, ett land i vår europeiska familj och i vår direkta närhet, samtidigt bokstavligen slåss för sina liv, sitt lands bevarande och för allas vår frihet. Vi står alla här inne enade i vårt fördömande av det aggressiva krig som Ryssland för mot Ukraina.</p><p>Ryssland trodde att deras invasion av Ukraina skulle gå snabbt, att ukrainarna skulle ge upp direkt. Ryssland trodde att kriget skulle splittra västvärlden, att vi skulle ge upp Ukraina. Ryssland hade fel. Aldrig har vi i väst varit så enade, och vi vet nu att enighet är vår styrka.</p><p>I fredstid brukar det heta att tid är pengar. I krigets Ukraina betyder tid något långt mer dyrbart. Tid är liv.</p><p>Det är tacksamt att vi har en utrikesminister som uttalar att inget framtida stöd kan uteslutas. För det behövs mer hjälp både nu, akut i stridens hetta, och långsiktigt för återuppbyggnaden av ett fritt och europeiskt Ukraina. Ukraina ska vinna freden. Ryssland ska förlora kriget.</p><p>Herr talman! Det oerhört spända och kritiska säkerhetspolitiska läget i vår direkta närhet visar att vi behöver Nato. Vi behöver visa våra vapen som en avskräckande hård makt när makthavare likt Putin får mani på erövringar. Men det är viktigt att inte glömma bort de långa linjerna, där även den mjuka makten behövs. Den mjuka makten är människors inre drivkraft i längtan efter frihet och självständighet. Genom samarbete, öppenhet och fri handel kan väst använda den mjuka maktens attraktionskraft för att skapa fredlig gemenskap och demokrati för fler. Ingenting är mer skrämmande för auktoritära stater som Ryssland, Kina och Iran.</p><p>Den rädslan visar sig tydligt i det som händer i vår omvärld just nu. Ukrainas folk visade öppet att de ville tillhöra den europeiska gemenskapen. Det fick Putin att starta detta blodiga krig.</p><p>Att Taiwan är framgångsrika, demokratiska och självständiga i sitt sätt att leva skrämmer det kommunistiska partiet i Kina till hot om invasion. Kommunisterna har historiskt visat sin rädsla för att förlora makten genom fasansfulla förföljelser av oliktänkande.</p><p>Irans regim visar sin rädsla genom att ta till brutalt våld när kvinnorna i Iran slänger sina slöjor och öppet visar sin längtan efter frihet.</p><p>Men vi ska inte vara naiva. Demokrati, öppenhet och rättsstatens principer behöver försvaras varenda dag. Andelen av världens befolkning som lever i demokratiska länder är endast 6,2 procent, och den andelen minskar. Vi behöver därför både den hårda och den mjuka makten.</p><p>Men, herr talman, det finns hoppfullt ljus för framtiden. Handel, speciellt frihandel, skapar band mellan människor och länder som i hög grad bidrar till både fred och välstånd.</p><p>Vi vet att människor är friskare och friare, att företag är mer lönsamma och att samhällen är mer öppna och demokratiska i länder där jämställdheten är hög. Och samhällen blir mer jämställda när kvinnor får ekonomisk egenmakt. Men i nästan alla världens länder befinner sig kvinnorna i ett allvarligt ekonomiskt underläge trots att två tredjedelar av allt arbete utförs av kvinnor - det mesta är obetalt hemarbete. Ojämlika lagar och traditioner förvärrar läget. Till exempel saknar kvinnor oroande ofta rätten att äga mark och att ärva egendom. När vår svenska regering nu lägger om utrikespolitiken och kopplar biståndsfrågorna och handelsfrågorna närmare varandra blir kvinnors ekonomiska egenmakt en viktig fråga.</p><p>Att kvinnor och män ska ha samma utbildningsmöjligheter och därmed samma ekonomiska möjligheter är en rättighetsfråga, men det är också avgörande för tillväxt och hållbar utveckling. Vår egen utveckling är ett talande exempel på det. OECD uppskattar att ökningen av antalet kvinnor på arbetsmarknaden har bidragit till 10-20 procent av den årliga ekonomiska tillväxten i Sverige och i övriga Norden de gångna 50 åren.</p><p>Herr talman! Sveriges regerings utrikespolitik - som stärker kvinnors ekonomiska egenmakt, som verkar för mer frihandel och som sammankopplar biståndsfrågorna och handelsfrågorna - kommer att kunna ge fler människor möjlighet till mer frihet, mer demokrati och mer stabilitet.</p><p>(Applåder)</p>",
    "intressent_id": "028954589415",
    "rel_dok_id": "",
    "replik": "N",
    "systemdatum": "2023-02-15 21:07:52"
  }
}