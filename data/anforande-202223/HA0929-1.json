{
  "anforande": {
    "dok_hangar_id": "5159980",
    "dok_id": "HA0929",
    "dok_titel": "Protokoll 2022/23:29 Torsdagen den 1 december",
    "dok_rm": "2022/23",
    "dok_nummer": "29",
    "dok_datum": "2022-12-01 00:00:00",
    "avsnittsrubrik": "Svar på interpellation 2022/23:35 om prostitution som grund för utvisning från Sverige",
    "underrubrik": "",
    "kammaraktivitet": "interpellationsdebatt",
    "anforande_id": "e471ad46-b895-ed11-9180-901b0e9b71a0",
    "anforande_nummer": "1",
    "talare": "Statsrådet Paulina Brandberg (L)",
    "parti": "L",
    "anforandetext": "<p>Fru talman! Jessica Rodén har frågat mig om jag anser att någon form av prostitution ska vara grund för utvisning från Sverige och hur jag avser att agera utifrån min ståndpunkt. Jessica Rodén har även frågat mig om jag kommer att verka för att den utredning som nämns i Tidöavtalet inte ska komma till stånd.</p><p>Låt mig börja med att slå fast att personer som befinner sig i prostitution i de flesta fall befinner sig i stor utsatthet. Personer i prostitution är också ofta utsatta för brott, till exempel människohandel för sexuella ändamål. </p><p>Detta är en del av bakgrunden till att Jämställdhetsmyndigheten har ett övergripande uppdrag att främja utvecklingen av förebyggande insatser mot såväl prostitution som människohandel för alla ändamål. Likaså är det Jämställdhetsmyndigheten som ansvarar för att på nationell nivå samordna arbetet mot människohandel för alla ändamål, utveckla samverkan mellan myndigheter och andra aktörer - även internationella aktörer - samt bistå myndigheterna med metodstöd och kompetensutveckling.</p><p>Förbudet mot köp av sexuella tjänster trädde i kraft den 1 januari 1999. Sverige var då det första landet i världen som kriminaliserade köp, men inte försäljning, av sex. Förbudet mot köp av sexuella tjänster är ett viktigt verktyg i arbetet mot människohandel för sexuella ändamål. Det utgör också ett centralt led i arbetet mot mäns våld mot kvinnor. </p><p>Den pågående utredningen om ett exitprogram för vuxna personer som är utsatta för prostitution och människohandel för sexuella ändamål ska bland annat lämna förslag på utformning och organisering av ett exitprogram. Den ska också bedöma hur Sverige lever upp till internationella åtaganden om identifiering, skydd, stöd och återvändande för offer för människohandel och vid behov föreslå åtgärder för att utveckla arbetet. Jag ser fram emot att ta del av utredningens förslag om hur vi kan stärka en mycket utsatt grupp. </p><p>Utlänningsrättens möjligheter till tidsbegränsat uppehållstillstånd för brottsoffer under pågående brottsutredningar ska fortsätta att användas. Det är viktigt att varje brottsoffer ges en chans till upprättelse och får samhällets stöd, oavsett om det gäller människohandel eller andra brott, oavsett om brottsoffret försörjer sig genom prostitution eller på annat vis och oavsett om det rör kvinnor eller män. </p><p></p><p>Av Tidöavtalet framgår att en utredning ska tillsättas som bland annat ska analysera förutsättningarna att återinföra möjligheten att utvisa utlänningar på grund av bristande vandel. I punkten görs bland annat en uppräkning av vad som i förarbetena till äldre lagstiftning har räknats som bristande vandel. I dessa förarbeten nämns prostitution som ett exempel. Vad som kan ligga till grund för utvisning på grund av bristande vandel får en utredning utvisa.</p><p>Jag kommer givetvis att verka för att Tidöavtalet fullt ut förverkligas. Denna punkt i avtalet syftar till att analysera förutsättningarna att återinföra en lagstiftning samt till att ta fram författningsförslag i den utsträckning det är möjligt. Av Tidöavtalet framgår också att den aktuella utredningen bland annat ska analysera de rättsliga möjligheterna utifrån svensk grundlag, EU-rätten, Europakonventionen och andra folkrättsliga åtaganden. Regeringen avser att återkomma med kommittédirektiv där utredningens uppdrag utvecklas närmare. Jag kommer inte att föregripa beredningen av dessa direktiv.</p>",
    "intressent_id": "099099202224",
    "rel_dok_id": "HA1035",
    "replik": "N",
    "systemdatum": "2023-01-16 17:10:57"
  }
}