{
  "anforande": {
    "dok_hangar_id": "5150390",
    "dok_id": "HA099",
    "dok_titel": "Protokoll 2022/23:9 Måndagen den 17 oktober",
    "dok_rm": "2022/23",
    "dok_nummer": "9",
    "dok_datum": "2022-10-17 00:00:00",
    "avsnittsrubrik": "Prövning av förslag till statsminister",
    "underrubrik": "",
    "kammaraktivitet": "",
    "anforande_id": "2459b384-755f-ed11-917c-901b0e9b71a8",
    "anforande_nummer": "6",
    "talare": "Annie Lööf (C)",
    "parti": "C",
    "anforandetext": "<p> STYLEREF Kantrubrik \\* MERGEFORMAT Prövning av förslag till statsminister</p><p>Herr talman! Dagens statsministeromröstning innebär ett paradigmskifte i svensk politik. Aldrig tidigare har ett främlingsfientligt, nationalistiskt parti getts nycklarna till Regeringskansliet. Vi röstar i dag om Jimmie Åkessons regering och politik, som Ulf Kristersson är satt att genomföra.</p><p>Centerpartiet gav tydliga besked inför valet. Vi gick till val som ett självständigt, borgerligt liberalt parti ledda av våra gröna, frihetliga värderingar. För Sveriges bästa ville vi att kommande regering skulle föra en liberal politik förankrad i mitten för att hitta svaren på de utmaningar vi står inför och samtidigt bryta den splittring och den polarisering som riskerar att förlama Sveriges politiska handlingskraft.</p><p>Det blev tyvärr inget grönt borgerligt liberalt samarbete. Det blev ett konservativt maktskifte. Det blev en liberal kraschlandning med enorma eftergifter till ett uttalat antiliberalt parti. Sverige ska nu styras av ett oktoberavtal - oket. Det är ett ok som blir tungt att bära för liberala borgerliga partier när man nu ska genomföra Sverigedemokraternas politik på sakområde efter sakområde.</p><p>Två saker är för oss tydliga inför dagens omröstning. För det första ser vi nu för första gången sedan demokratins genombrott i Sverige en regering som är helt beroende av Sverigedemokraterna. Det vi under valrörelsen varnade för skulle hända har nu hänt. Men det vi sa under valrörelsen, det vi lovade våra väljare, ligger fast: Centerpartiet kommer inte att släppa fram en regering där Sverigedemokraterna ingår eller där Sverigedemokraterna ges avgörande inflytande över varje beslut och hela regeringens budget.</p><p>För det andra är alla alternativ inte uttömda. Det finns regeringskonstellationer och samarbeten som inte har prövats fullt ut, samarbeten mellan partier i mitten där vi hade kunnat få en politik för tryggheten, företagen, klimatet och landsbygden utan att tumma på rättssäkerhet, tolerans, medmänsklighet och framtidstro.</p><p>Det finns fortfarande mycket som idémässigt förenar de partier som framgångsrikt styrde Sverige i en alliansregering under åtta år. Jag vill tro att Moderaterna, Kristdemokraterna och Liberalerna har kvar värnandet om individens frihet och trygghet, idén om att välfärd och välstånd skapas av välmående, växande företag och att öppenhet och samarbete med omvärlden är avgörande för Sveriges framtid.</p><p>Därför gör det mig så bedrövad att dessa tre forna allianskollegor nu slagit in på en helt annan väg: att genomföra Sverigedemokraternas valprogram. Den högerregering som nu sannolikt kommer på plats oroar inför en snårig och utmanande mandatperiod. Det är extra vanskligt i det mycket osäkra omvärldsläge som vi nu befinner oss i. Vi har krig i vårt närområde. Sverige befinner sig mitt uppe i en mycket känslig Natoprocess. Vi ser hur klimatkrisen fortsätter med oförminskad kraft och hur inflation och elpriser skenar.</p><p>Det borde vara tid för samförstånd över blockgränserna, inte konfrontativ, konservativ politik byggd på lös grund. Sverige hade behövt en annan väg.</p><p>Herr talman! Dagens omröstning handlar för Centerpartiet inte främst om Ulf Kristersson som statsminister utan ytterst om vilken maktposition man är beredd att ge Sverigedemokraterna. Det är en helt ny situation i svensk politik när ett främlingsfientligt parti dels är en del av ett organiserat samarbete med den tillträdande regeringen och tar plats i Regeringskansliet, dels får hela kärnan i sitt program tillgodosedd i den överenskommelse som ligger till grund för regeringen.</p><p> STYLEREF Kantrubrik \\* MERGEFORMAT Prövning av förslag till statsminister</p><p>Detta är allt annat än liberal politik. Centerpartiet vill inte ge denna makt över hur Sverige styrs till Sverigedemokraterna. Vi vill inte att denna antiliberala politik ska genomföras, och därför kommer Centerpartiets riksdagsgrupp att trycka rött vid dagens statsministeromröstning och till den politik som Ulf Kristersson har presenterat.</p><p>Vi kommer att vara ett självständigt och aktivt liberalt oppositionsparti. Vi kommer att fortsätta att driva på för en politik för Sveriges bästa, för ett land där människor får bestämma mer över sina egna liv, för mer av ekonomisk och social frihet, för bättre omsorg om miljö och klimat och för en trygg välfärd som ger alla möjlighet att förverkliga sina drömmar oavsett förutsättningar, oavsett var du kommer ifrån eller var i landet du bor.</p><p>I ett stormigt politiskt klimat står Centerpartiet stadigt i våra liberala värderingar. Vi kommer att vara konstruktiva i de fall det finns en möjlighet att hitta andra majoriteter utan att tumma på öppenheten eller humanismen. Det gäller inte minst kring försvar och säkerhet, där varje ansvarsfull statsminister borde tänka både en och två gånger innan man lägger makten och besluten i knät på ett parti som så sent som i våras inte kunde välja mellan Biden och Putin.</p><p>Centerpartiets röst och vår kraft kommer att märkas tydligt framåt. En stark liberal kraft i mitten av svensk politik är viktigare nu än någonsin som alternativ till ett styre där Sverigedemokraterna är den dominerande politiska kraften.</p><p>(Applåder)</p><p>I detta anförande instämde Anders W Jonsson (C).</p>",
    "intressent_id": "0862868280923",
    "rel_dok_id": "",
    "replik": "N",
    "systemdatum": "2022-11-08 15:56:46"
  }
}