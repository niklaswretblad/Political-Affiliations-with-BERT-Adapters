{
  "anforande": {
    "dok_hangar_id": "5154706",
    "dok_id": "HA0921",
    "dok_titel": "Protokoll 2022/23:21 Onsdagen den 16 november",
    "dok_rm": "2022/23",
    "dok_nummer": "21",
    "dok_datum": "2022-11-16 00:00:00",
    "avsnittsrubrik": "EU-politisk partiledardebatt",
    "underrubrik": "",
    "kammaraktivitet": "",
    "anforande_id": "4c87c5b8-3e76-ed11-917b-901b0eac4c70",
    "anforande_nummer": "2",
    "talare": "Magdalena Andersson (S)",
    "parti": "S",
    "anforandetext": "<p>Herr talman! I går tvingades Ukrainas folk ännu en gång söka sig till skyddsrummen. Återigen har bomber fallit. Infrastruktur har återigen slagits ut, och miljontals ukrainare förlorade inte bara elförsörjning och värme till sina hus utan mötte ytterligare död och förstörelse. Gårdagens omfattande bombningar runt om i Ukraina visar Rysslands hänsynslöshet. </p><p>I går kom också kriget närmare EU:s gräns. Två personer i Polen omkom av vad som förefaller ha varit raketer. Det är en oroande händelse även om läget är oklart när det gäller exakt vad som ligger bakom, och vi behöver följa utvecklingen noga. Men jag och Socialdemokraterna står självklart redo att bistå regeringen och stötta på alla sätt vi kan. </p><p>Herr talman! Rysslands invasion av Ukraina har enorma konsekvenser för EU-arbetet. Ett folkrättsvidrigt krig precis vid EU:s gräns ritar om EU:s säkerhetspolitiska roll för oöverskådlig framtid. Därför måste vi stärka vårt samarbete, och vi måste fortsätta med stödet till det ukrainska motståndet. Sanktionerna behöver utvidgas och den ryska regimen ställas till svars för sina krigsbrott. </p><p> STYLEREF Kantrubrik \\* MERGEFORMAT EU-politisk partiledardebatt</p><p>Jag vill passa på att välkomna det besked som den nya regeringen har kommit med om att fortsätta stödja Ukraina militärt - den stora omläggningen som vi gjorde i våras med ytterligare stöd till Ukraina. Ukrainas folk ska veta att det finns en väldigt bred samsyn i Sveriges riksdag om att fortsätta stötta militärt, finansiellt och humanitärt. </p><p>Herr talman! Vi lever i krisernas tid - pandemikris, kris i Europa och krig i Europa med inflation och höga energipriser i dess spår. Pessimismen och osäkerheten är större än på mycket länge.</p><p>Runt om i Sverige oroar sig människor för hur mycket hyran kommer att höjas, hur dyrt lånet kommer att bli och om de kommer att ha råd med elräkningen i vinter. I vårt land sitter mammor och pappor runt köksborden och funderar på vad som väntar runt hörnet. Hur kommer kriget att påverka familjen? I vilken värld kommer barnen att växa upp?</p><p>Den oro som människor känner här i Sverige delas av medborgare runt om i hela Europa. Våra ekonomier är sammanlänkade och beroende av varandra. Säkerhetsläget och klimatförändringarna påverkar oss alla.</p><p>Dagens utmaningar är gränslösa, och vi som sitter här i kammaren behöver ha svar på både ett nationellt och ett internationellt plan. Det gäller pandemin, det gäller klimatkrisen och det gäller kriget i Ukraina och dess följdverkningar.</p><p>Europasamarbetet har fått utstå många prövningar de senaste åren, men vi har visat att vi både kan och vill agera tillsammans och att vi blir starka när vi gör det. Vaccinupphandlingen under pandemin, det militära, finansiella och humanitära stödet till Ukraina samt EU-ländernas isolering och enstämmiga fördömande av Ryssland är exempel på att våra länder är starkare tillsammans än vart och ett för sig.</p><p>Sveriges medlemskap i EU har ett starkt stöd hos svenska folket. Jag tror att det beror på att vi ser att det europeiska samarbetet ger oss möjligheter att tillsammans med andra EU-länder möta vår tids utmaningar.</p><p>Herr talman! Det som är viktigt för oss socialdemokrater här hemma är också det som är viktigt för oss i Bryssel. Det handlar om att bryta segregationen och bekämpa brottsligheten, att öka takten i klimatomställningen och att värna den svenska välfärdsmodellen.</p><p>Herr talman! Det första handlar om att EU-samarbetet ger oss bättre möjligheter att bekämpa de kriminella gängen. Den organiserade brottsligheten är gränsöverskridande till sin natur, och då krävs också gränsöverskridande lösningar. Genom samarbete på EU-nivå kan de kriminella gängen bekämpas med större kraft.</p><p>Under vår regeringstid togs viktiga steg för att fördjupa polissamarbeten och göra det lättare att arbeta över gränser. Detta är ett arbete som behöver fortsätta.</p><p>Herr talman! Det andra handlar om klimatomställningen. Vi i Sverige tar snart över ordförandeklubban i EU, och förväntningarna är höga på att vi under vårt ordförandeskap ska landa flera viktiga förhandlingar, inte minst på klimat- och miljöområdet.</p><p>Det är tydligt för alla att EU behöver minska sina utsläpp. Vi socialdemokrater har länge drivit kravet att utsläppsminskningar ska vara en prioriterad åtgärd för att nå klimatmålen. Utsläppshandeln är viktig för att få en snabbare utfasning av fossila bränslen. Detta behöver byggas ut och skärpas.</p><p> STYLEREF Kantrubrik \\* MERGEFORMAT EU-politisk partiledardebatt</p><p>Sveriges roll som föregångsland har varit viktig och ska inte underskattas. Det är ju genom att Sverige ligger i framkant av utvecklingen som tusentals nya jobb nu skapas i den gröna industriella omställningen här i Sverige. Det ger oss en trovärdighet.</p><p>Men med vilken trovärdighet kommer den nya regeringen nu att kunna leda förhandlingarna för att få ned utsläppen i EU när man nationellt för en politik som kommer att öka de svenska utsläppen? \"Gör vi det inte så gör vi det inte\", var finansministerns svar på frågan vad som händer om vi inte når våra klimatmål.</p><p>\"Gör vi det inte så gör vi det inte\" - är det så regeringen ser på klimatlagen och det beslut som fattats av sju av åtta partier i vår riksdag? Hur ska Kristersson få regeringar i andra länder att leva upp till sina mål när man helt släpper taget om vårt eget mål? Vilken trovärdighet kommer vi att ha?</p><p>Här har den högerkonservativa regeringen i sin budget visat riktningen: Klimatpolitiken är inte viktig. Man har slarvat bort de mål som vi har satt upp, och jag är uppriktigt oroad över att man slarvar bort klimatfrågan även i EU.</p><p>(Applåder)</p>",
    "intressent_id": "098412828516",
    "rel_dok_id": "",
    "replik": "N",
    "systemdatum": "2022-12-07 15:52:37"
  }
}